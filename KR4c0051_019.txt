# -*- mode: mandoku-view -*-
#+TITLE: 劉賓客文集
#+DATE: 2015-09-23 10:18:21
#+PROPERTY: LASTPB  <md:KR4c0051_SBCK_000-16b>
#+PROPERTY: JUAN 19


裴相公賀冊魯王表
臣某言伏見制書以今月日冊魯王禮畢皇家有慶寳
祚無疆既榮本枝克固盤石伏惟皇帝陛下徳符列聖
道冠前王孝敬承兩宫之歡䖍恭奉九廟之祀先崇大
禮慶浹天人次念建封事兼家國伏以魯王夙承叡訓
<pb:KR4c0051_WYG_015-1b>
特禀天姿爰擇吉辰光膺寵冊既示之以君親之道又
錫之以禮義之邦寰海聞風室家相慶臣自嬰疾疹巳
歴旬時不獲展禮明庭拜舞稱賀
　　　　裴相公讓官<md:KR4c0051_SBCK_000-18a>¶第一表(并批荅/)
臣某言臣去冬得疾近日加劇西夕之景豈能久留及
其未亂披露誠懇臣犬馬之齒六十有七夀雖不長亦
不為短位忝公台近十五年皆由際㑹非以才進常懼
官謗以招國刑今被病得死保其始終為幸甚厚豈復
<pb:KR4c0051_WYG_015-2a>
咨嗟所恨者遇聖明之君不得佐成太平之化自量氣
力忽恐奄然則有微素無階上達伏惟聖慈昭鑒憐而
察之伏以三公非曠職之地宰相非卧理之官伏枕之
初已有陳乞請罷真食兼辭貴階伏䝉優詔纔遂一事
頻降中使慰勉再三專令御醫旦夕診視茍安名器不
覺經時主恩則深公議不可伏思陛下臨御之始宰臣
四人逮今零落忽已一半臣且危惙餘年㡬何唯易直
外鎮獨得無恙竊惟此理權位難居伏乞賜臣停官許
<pb:KR4c0051_WYG_015-2b>
在家養疾就閒辭禄或冀有瘳害盈福謙固是神理儻
天眷綢厚念以伏事多年臣之所陳未䝉便遂則國朝
勲舊以疾辭位者皆得致仕官使其家居足以頤養既
有成例著於舊章伏望天恩特賜哀允
　省表具知夫爵位崇髙以酬勲徳君臣協契諒在始
　終斯乃前王之令圖有國之彛典也況卿輔相憲祖
　逮于朕躬履歴四朝夷險一致服事君之大節推濟
　物之深誠道光朝倫行滿天下倚注之意豈同它人
<pb:KR4c0051_WYG_015-3a>
　屬朕纂歴御乾興師伐叛騷動累嵗端憂靡遑及河
　朔載寧郊丘畢事方欲咨詢元老康靖生靈不虞寒
　暑所侵勤勞遇疾雖國醫診視中使省臨憂屬之誠
　頃刻在念忽覽章奏退讓官榮雖知止之心則思避
　寵而謀猷之體斯乃為時寢食之間勉加頥養其所
　陳乞非朕意焉
　　　　第二表(并批荅/)
臣某言臣所獻章表發於至誠伏奉批荅未䝉允許外
<pb:KR4c0051_WYG_015-3b>
負公責内迫私情祈於必遂敢守難奪臣束髮已來號
為强力及其晚節亦未甚衰一朝被病遂至緜惙臣自
思省得其端倪非因飲食不節無有霧露之犯葢由才
微而任重功薄而賞厚竊位既久妨賢則多以積年之
過幸致今日之沈疾不能酌損所以生災悟雖巳晚情
實非矯伏惟陛下念其委使之久察其危苦之詞特降
深恩救臣不逮無冒榮之咎得遂性之宜物議不形病
心自泰忍死俟命披肝再陳伏乞聖慈俯賜容納無任
<pb:KR4c0051_WYG_015-4a>
迫切懇倒之至
　省表具知卿勲績崇髙誠節忠藎秉心一徳宣力四
　朝訏謨緝熈弼予于理勤勞事國啟沃匪躬功格道
　光常所嘉尚所疾未瘳勉於善養勿藥之喜佇即痊
　平台衮之司倚卿為重乃累陳退讓殊謂不然宜體
　朕懷即斷來表
　　　　第三表(并批荅/)
臣某言得疾踰年在假三月再有陳請未䝉允従慮其
<pb:KR4c0051_WYG_015-4b>
奄忽銜愧入地伏惟聖慈哀而信之臣聞君之使臣在
知其心而聴其言不以容尸禄為恵也臣之事君在無
隠情而盡忠節不以受非據為榮也然後上下交感終
始可詠臣伏事陛下五年于兹葵藿㣲誠已䝉識察桑
榆莫景所冀哀憐豈令危惙之時更懼滿盈之禍雖有
藥石安能調和聖日難逢生涯漸短體羸無拜舞之望
心在有涕戀之悲臣伏覽國史備見前事太宗朝李靖
髙宗朝劉仁軌皆自宰臣乞骸致政其後知猶可用復
<pb:KR4c0051_WYG_015-5a>
起于家進退之間曲盡情禮君臣之際良史美談伏望
陛下悉臣至誠念臣羸病許遂頥養以保餘年俟其有
瘳或冀萬一無任懇款遑迫之至
　省表具悉謝病之制雖起於昔賢盡瘁之詞亦標於
　古典況卿有功於國作相累朝自匡輔眇躬又勤勞
　數載豈可以微疾去位以重望辭榮章疏徒來延遲
　彌切至如太宗朝許李靖致政髙宗遂仁軌乞骸朕
　非不知事則有異何者時當明聖在上理道巳成宰
<pb:KR4c0051_WYG_015-5b>
　臣優游固得自便今則生物尚困庶工未修言念勲
　賢方深倚注惟此故事恐難遽行卿宜體是誠懐力
　更頤養必有多福以扶大忠無至確然復陳章表
　　　　蘇州謝上表
臣某言伏奉制書授臣使持節蘇州諸軍事守蘇州刺
史始従郎署出領郡章承命若驚省躬増感伏惟皇帝
陛下受上𤣥之眷佑揚列聖之耿光大康黎元慎擇牧
守徳音每發品物咸蘇臣本書生素無黨援謬以薄伎
<pb:KR4c0051_WYG_015-6a>
三登文科徳宗皇帝擢為御史在臺三載例轉省官永
貞之初權臣領務遂奏録用葢聞虛名唯守職業實無
朋附竟坐飛語貶在遐藩憲宗皇帝後知事情卻授刺
史凡歴外任二十餘年伏遇陛下應運重光物無廢滯
收拾耆舊塵忝班行既幸逢時常思展效在集賢院四
換星霜供進新書二千餘巻儒臣之分甘老於典墳優
詔忽臨又委之符竹分憂誠重戀闕滋深石室之書空
留筆劄金閨之籍巳去姓名本末可明申雪無路豈意
<pb:KR4c0051_WYG_015-6b>
聖慈𢎞納不隔卑微面辭之日特許升殿天顔咫尺臣
禮兢惶不敢盡言空懷誠懇謝恩而出生光於九陌之
間受訓而行布政於五湖之外臣即以今月六日到任
上訖伏以水災之後物力索空臣謹宣皇風慰彼黎庶
臣聞有味之物蠧蟲必生有才之人讒言必至事理如
此古今同途了然辨之唯在明聖伏惟陛下察臣此言
則天下之人無不幸甚江海逺地孤危小臣雖雨露之
恩幽遐必被而犬馬之戀親近為榮太和六年二月六
<pb:KR4c0051_WYG_015-7a>
日
　　　　蘇州謝賑賜¶表
臣某言伏奉去年二月十五日敕蘇州宜賜米一十二
萬石委刺史據户均給者恩降九天澤流萬姓伏以臣
當州去年災沴尤甚水潦雖退流庸尚多臣前月到任
奉宣聖㫖闔境老幼無不涕零詢訪里閭備知凋瘵方
具事實便欲奏論聖慈憂人照燭幽逺特有賑䘏救其
災荒蒼生荷再造之恩儉嵗同有年之慶臣忝為長吏
<pb:KR4c0051_WYG_015-7b>
倍萬常情無任感激抃躍之至太和六年三月二十四
日
　　　　蘇州賀冊皇太子表
臣某言伏奉制書以今月十日冊皇太子徳音遐¶布盛
禮畢陳國本永安人心同慶伏惟皇帝陛下以繼天之
聖有知子之明義兼君親禮重宗祏龍樓肇建展嘉禮
於三朝鳳厯延長固本枝於萬葉臣守在遐郡不獲稱
慶闕庭無任踴躍屏營之至太和七年八月十七日
<pb:KR4c0051_WYG_015-8a>
　　　　蘇州賀冊皇太子牋¶
朝議大夫使持節蘇州諸軍事守蘇州刺史上柱國劉
某叩頭叩頭伏惟皇太子殿下允膺上嗣光啟東朝蒼
震發前星之輝黄離表重輪之瑞位居守器禮重承祧
萬國以貞九圍咸説某限以守郡不獲稱慶宫庭無任
踴躍屏營之至
　
　
<pb:KR4c0051_WYG_015-8b>
　
　
　
　
　
　
　
　劉賔客文集巻十五¶

<pb:KR4c0051_WYG_016-1a>
欽定四庫全書
　劉賔客文集巻十六　　　唐　劉禹錫　撰
　　表¶章六
　　
