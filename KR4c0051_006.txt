# -*- mode: mandoku-view -*-
#+TITLE: 劉賓客文集
#+DATE: 2015-09-23 10:18:21
#+PROPERTY: JUAN 6


　　送工部張侍郎入蕃弔祭(時張兼修史/)
月窟賔諸夏雲官降九天飾終隣好重錫命禮容全水
咽猶登隴沙鳴稍極邊路因乗驛近志為飲冰堅毳帳
差池見鳥旗揺曳前歸來賜金石榮耀自編年
　　　　蚤秋送臺院楊侍御歸朝(兄弟四人遍歴/諸科二人同在)
<pb:KR4c0051_WYG_028-1b>
仙署棣華春當時已絶倫今朝丹闕下更入白眉人重
振髙陽族分居要路津一門科第足五府辟書頻鷙鳥
得秋氣法星懸火旻聖朝寰海静所至不埋輪
　　　　送工部蕭郎中刑部李郎中並以本官兼中
　　　　　丞分命充京西京北覆糧使
霜簡映金章相輝同舍郎天威巡虎落星使出鴛行尊
俎成全䇿京坻閱見糧歸來虜塵滅畫地奏明光
　　　　送李尚書鎮滑州(自浙西觀察徴拜兵/部侍郎月餘有此拜)
<pb:KR4c0051_WYG_028-2a>
南徐報政入文昌東郡須才别建章視草名髙同蜀客
擁旄年少勝荀郎黄河一曲當城下緹騎千重照路傍
自古相門還出相如今人望在巖廊(其後果繼/韋平之族)
　　　　送渾大夫赴豐州(自大鴻臚拜/家承舊勲)
鳯銜新詔降恩華又見旌旗出渾家故吏來辭辛屬國
精兵願逐李輕車氊裘君長迎風懼錦領酋豪蹋雪衙
其奈明年好春日無人喚看牡丹花
　　　　送源中丞充新羅冊立使(侍中/之孫)
<pb:KR4c0051_WYG_028-2b>
相門才子稱華簮持節東行捧徳音身帶霜威辭鳯闕
口傳天語到雞林煙開鼇背千尋碧日浴鯨波萬頃金
想見扶桑受恩後一時西拜盡傾心
　　　　送陸侍御歸淮南使府五韻(用年/字)
江左重詩篇陸生名久傳鳯城來已熟羊酪不嫌羶歸
路芙蓉府離堂瑇瑁筵秦山呈臘雪隋柳布新年曽忝
揚州薦因君達短牋(時段丞相鎮揚/州嘗辱表薦)
　　　　送太常蕭博士棄官歸養赴東都(時元兄罷/相為少師)
<pb:KR4c0051_WYG_028-3a>
　　　　(仲兄為郎官/並&KR0006;司洛邑)
兄弟盡鴛鸞歸心切問安貪榮五采服遂挂兩梁冠侍
膳曽調鼎循陔更握蘭從今别君後長向徳星看
　　　　送王司馬之陜州(自太常丞/授工為詩)
暫輟清齋出太常空攜詩巻赴甘棠府公既有朝中舊
司馬應容酒後狂案牘來時唯署字風煙入興便成章
兩京大道多遊客每遇詞人戰一場
　　　　洛中送楊處厚入闗便遊蜀謁韋令公
<pb:KR4c0051_WYG_028-3b>
洛陽秋日正淒淒君去西秦更向西舊學三冬今轉富
曽傷六翮養初齊王城曉入窺丹鳯蜀路晴來見碧雞
蚤識卧龍應有分不妨從此躡丹梯
　　　　洛中逢韓七中丞之吴興口號五首
昔年意氣結羣英幾度朝回一字行海北天南零落盡
兩人相見洛陽城
自從雲散各東西每日歡娱却慘悽離别苦多相見少
一生心事在書題
<pb:KR4c0051_WYG_028-4a>
今朝無意訴離桮何況清弦急管催本欲醉中輕逺别
不知飜引酒悲來
駱駝橋上蘋風起鸚鵡桮中箬下春水碧山青知好處
開顔一笑向何人
溪中士女出芭籬溪上鴛鴦避畫旗何處人間似仙境
春山攜妓採茶時
　　　　送周使君罷渝州歸郢州别墅
君思郢上吟歸去故自渝南擲郡章野戍岸邊留畫舸
<pb:KR4c0051_WYG_028-4b>
緑蘿隂下到山莊池荷雨後衣香起庭草春深綬帶長
只恐鳴騶催上道不容待得晚菘嘗
　　　　發華州留别張侍御(一作/賈)
束簡下延閣買符驅短轅同人惜分袂結念醉芳樽切
切别弦思蕭蕭征騎煩臨岐無限意相視却忘言(張詩/云夫)
(子生知者相期妙理/中遂有忘言之句)
　　　　奉送家兄歸王屋山隠居二首(據道書王屋/山一名陽洛)
　　　　　(山/)
<pb:KR4c0051_WYG_028-5a>
陽洛天壇上依俙似玉京夜分先見日月浄逺聞笙雲
路将雞犬丹臺有姓名古來成道者兄弟亦同行
春來山事好歸去憶逍遙水净苔莎色露香芝术苗登
臺吸瑞景飛步翼神飊願薦塤箎曲相將學玉簫
　　　　送王師魯協律赴湖南使幕(即永穆/公之孫)
翩翩馬上郎驅傳渡三湘橘樹沙洲暗松醪酒肆香素
風傳竹帛高價騁琳琅楚水多蘭若何人事搴芳
　　　　别友人後得書因以詩贈
<pb:KR4c0051_WYG_028-5b>
前時送君去揮手青門橋路轉不相見猶聞馬蕭蕭今
得出闗書行塵日已遙春還遲君至共結芳蘭苕
　　　　奉送浙西李僕射相公赴鎮(奉送至臨泉驛/書禮見徴拙詩)
　　　　　(時在/汝州)
建節東行是舊逰歡聲喜&KR0148;滿吴州郡人重得黄丞相
童子争迎郭細侯詔下初辭温室樹夢中先到景陽樓
自憐不識平津閤遙望旌旗汝水頭
　　　　重送浙西李相公頃廉問江南已經七載後
<pb:KR4c0051_WYG_028-6a>
　　　　　歴滑臺劒南兩鎮遂入相今復領舊地新
　　　　　加旌旄
江北萬人看玉節江南千騎引金鐃鳳從池上遊滄海
鶴到遼東識舊巢城下清波含百谷窻中逺岫列三茅
碧雞白馬回翔久却憶朱方是樂郊
　　　　送華隂尉張苕赴邕府使幕(張即燕公之/孫坐事除名)
昔黍南宫郎往來東觀頻嘗披燕文傳聳若窺三辰翊
聖崇國本保賢正朝倫髙視緬今古清風夐無鄰蘭錡
<pb:KR4c0051_WYG_028-6b>
照通衢一家十朱輪鄼國嗣侯絶蒍鄉貴業貧夫子承
大名少年振芳塵青袍仙掌下矯首陵煙旻公冶本非
罪潘郎一為民風霜苦揺落堅白無緇磷一旦逢良時
天光燭幽淪重為長裾客佐彼觀風臣分野窮禹畫人
煙過虞巡不言此行逺所樂相知新雨起巫山陽鳥鳴
湘水濵離筵出蒼莽别曲多愁辛今朝一桮酒明日千
里人彼此孤舟去悠悠天海春
　　　　送湘陽熊判官孺登府罷歸鍾陵因寄呈江
<pb:KR4c0051_WYG_028-7a>
　　　　　西裴中丞二十三兄
射䇿志未就從事府云除篋留馬卿賦袖有劉𢎞書忽
見夏木深悵然憶吾廬復持州民刺歸謁専城居君家
誠易知勝絶傾里閭人言北郭生門有卿相輿鍾陵藹
千里帶郭西江水朱檻照河宫旗亭緑雲裏前年初缺
守慎簡由宸扆臨軒㺯郡章得人方付此是時左馮翊
天下第一理貴臣持牙璋優詔發青紙迎風汚吏免先
令疲人喜何武劾腐儒陳蕃禮髙士昔升君子堂腰下
<pb:KR4c0051_WYG_028-7b>
綬猶黄(中丞時為/萬年尉)汾隂有寳氣赤堇多竒鋩束簡下曲
臺佩鞬來歴陽綺筵陪一笑蘭室襲餘芳風水忽異勢
江湖遂相忘因君儻借問為話老滄浪(中丞為博士製/相國柳宜城諡)
(議識者韙之頃授予以其本厥後牧和州節度使杜司/徒以中丞材譽俱髙欲令軍装以重戎府故授以本州)
(團練使滿坐觀腰鞬禮成驩甚相視而笑後房燕樂卜/夜縦談予忝司徒之賔時獲末坐初中丞自尚書屯田)
(員外郎出守踵其武者今給事中穆公代給事者/右丞段公予不佞繼右丞之後故曰襲餘芳焉)
　　　　送韋秀才道沖赴制舉
驚禽一辭巢棲息無少安秋扇一離手流塵蔽霜紈故
<pb:KR4c0051_WYG_028-8a>
侣不可追涼風日已寒逺逢杜陵士别盡平生歡逐客
無印綬楚江多芷蘭因君時暇遊長鋏不復彈閱書南
軒霽絙瑟清夜䦨萬境身外寂一桮腹中寛伊昔𤣥宗
朝冬卿冠鴛鸞肅穆升内殿從容領儒冠游夏無措詞
陽秋垂不刋至今羣玉府學者空縱觀世人希徳門揭
若攀峯巒之子向明訓鏘如振琅玕一旦西上書斑裳
拂征鞍荆臺宿莫雨漢水浮春瀾君門起天中多士如
星攅烟霞覆雙闕抃舞羅千官清漏滴銅壺仙厨下雕
<pb:KR4c0051_WYG_028-8b>
盤熒煌仰金榜錯落飛濡翰古來長䇿人所歎遭時難
一鳴從此始相望青雲端
　　　　送李䇿秀才還湖南因寄幕中親故兼簡衡
　　　　　州吕八郎中
深春風日浄争長幽鳥鳴僕夫前致辭門有白面生攝
衣相問訊解帶坐南榮端志見眉睫苦言發精誠因出
懐中文調孤詞亦清悄如促柱弦掩抑多不平乃言本
蜀士世降岷山靈前人秉懿文髙視來上京曳綬司徒
<pb:KR4c0051_WYG_028-9a>
府所從信國楨析薪委空林善響難繼聲何處翳附郭
幾人思郈城雲天望喬木風水悲流萍前與計吏西始
列貢士名森然就筆札從試春官卿帝城岐路多萬足
伺晨星茫茫風塵中工拙同有營寒女勞夜織山苗榮
寸莖侯門方撃鍾衣褐誰將迎弱羽果摧頽壯心鬱怦
怦諒無蟠木容聊復蓬累行昨日訊靈龜繇言利艱貞
當求捨拔中必在審已明誓將息薄遊焦思窮筆精蒔
蘭在幽渚安得揚棻馨曰余摧落者散質負華纓一聆
<pb:KR4c0051_WYG_028-9b>
苦辛詞再動伊鬱情身棄言不重愛才心尚驚恨無羊
角風使爾化北溟論罷情益親涉旬忘歸程日攜邑中
客閒眺江上城晝渴命金壘宵談轉璿衡蕙風香麈尾
月露濡桃笙忽被戒羸驂薄言事南征火雲蔚千里旅
思浩已盈湘江含碧虚衡嶺浮翠晶豈伊山水異適與
人事并油幕似崑丘粲然疊瑶瓊庾樓見清月孔坐多
緑&KR0812;復有衡山守本自雲龍庭至和在靈府發越侔咸
英一麾出營陽惠彼嗤嗤氓隼旟辭瀟水居者皆涕零
<pb:KR4c0051_WYG_028-10a>
惟昔與伊人交歡在夙齡一從雲雨散滋我鄙恡萌北
渚不堪愁南音誰復聴離憂若去水浩漾無時停嘗聞
祝融峯上有神禹銘古石琅玕姿祕文螭虎形聖功奠
逺服神物擁休禎賢人在其下仿像疑蓬瀛君行歴郡
齋大袂拂雙旌飾容遇朗鑒肝鬲可以呈昔日焉相如
臨卭坐盡傾勉君刷羽翰蚤取凌青冥
　　　　送張盥赴舉(并引/)
古人以偕受學為同門友今人以借升名為同年友其
<pb:KR4c0051_WYG_028-10b>
語熟見搢紳者皆道焉余於張盥為丈人由是道也曩
吾見爾之始生以老成為祝今吾見爾之成人以未立
為憂吾不幸嚮所謂同年友當其盛時聫袂齊鑣亘絶
九<md:KR4c0051_SBCK_009-1a>¶衢若屏風然今來落落如曙星之相望借曰㑹合不
煩異席可長太息哉然而尚書右丞衞大受兵部侍郎
武庭碩二君者當時偉人咸萬夫之望足以訂十朋之
多也第如京師無騷騷爾無&KR0008;&KR0008;爾時秋也吾為若叩
商之謳幸有感夫二君子
<pb:KR4c0051_WYG_028-11a>
爾生始懸弧我作坐上賔引箸舉湯餅祝詞天麒麟今
成一丈夫坎軻愁風塵長裾來謁我自號廬山人道舊
與撫孤悄然傷我神依依見眉睫嘿嘿含悲辛永懐同
年友追想出谷晨三十二君子齊飛陵烟旻曲江一㑹
時後㑹已彫淪況今三十載閲世難重陳盛時一已過
來者日日新不如揺落樹重有明年春火後見琮璜霜
餘識松筠肅機乃獨秀武部亦絶倫爾今持我詩西見
二重臣成賢必念舊保貴在安貧清時為丞郎氣力侔
<pb:KR4c0051_WYG_028-11b>
陶鈞乞取斗升水因之雲漢津
　　　　送裴處士應制舉(并引/)
晉人裴昌禹讀書數千巻於周官小戴禮尤邃性是古
敢言雖侯王不能卑下故與世相參差凡抵有位以索
合行天下幾(户依/反)遍常歎諸侯莫可遊欲一見天子而
未有路㑹今年詔書徵賢良昌禹大喜以為盡可以豁
平生搏髀爵躍曰一觀雲龍庭足矣繇是裹三月糧而
西徂咨余以七言為西遊之資藉耳
<pb:KR4c0051_WYG_028-12a>
裴生久在風塵裏氣勁言髙少知已注書曽學鄭司農
歴國多於孔夫子往年訪我到連州無窮絶境終日遊
登山雨中試蠟屐入洞夏裏披貂裘白帝城邊又相遇
斂翼三年不飛去忽然結束如秋蓬自稱對䇿明光宫
人言䇿中説何事掉頭不荅看飛鴻彤庭翠松迎曉日
鳯銜金牓雲間出中貴腰鞭立傾酒宰臣委佩觀揺筆
古稱射䇿如彎弧一發偶中何時無由來草澤無忌諱
努力滿挽當雲衢憶得童年識君處嘉禾驛後聫牆住
<pb:KR4c0051_WYG_028-12b>
垂鈎鬭得王餘魚蹋芳共登蘇小墓此事今同夢想間
相看一笑且開顔老大希逢舊鄰里為君扶病到方山
　　　　和州送錢侍御自宣州幕拜官便於華州覲
　　　　　省
五綵繡衣裳當年正相稱春風舊闗路歸去真多興蘭
陔行可採蓮府猶回瞪楊家紺幰迎(侍御即王/相公貴壻)謝守瑶
華贈(宣州崔相公/有詩贈行)御街草泛灎臺栢烟含凝曽是平昔
遊無因理歸乗
<pb:KR4c0051_WYG_028-13a>
　　　　將赴汝州途出浚下留辭李相公
長安舊遊四十載鄂渚一别十四年後來富貴已零落
嵗寒松栢猶依然初逢貞元尚文主雲闕天池共翔舞
相看却數六朝臣屈指如今無四五夷門天下之咽喉
昔時往往生瘡疣聫翩舊相來鎮壓四海吐納皆通流
久别凡經幾多事何由説得平生意千思萬慮盡如空
一笑一言真可貴世間何事最殷勤白頭將相逢故人
功成名遂㑹歸老請向東山為近隣
<pb:KR4c0051_WYG_028-13b>
　　　　送令狐相公自僕射出鎮南梁
夏木正隂成戎装出帝京沾襟辭闕淚回首别鄉情雲
樹襃中路風烟漢上城前旌轉谷去後騎蹋橋聲久領
鴛行重無嫌虎綬輕終當提一筆再入副蒼生
　　　　送趙中丞自司金外郎轉官參山南令狐僕
　　　　　射幕府(趙氏兄弟皆/僕射門客)
緑樹滿襃斜西南蜀路賒驛門臨白社縣道過黄花相
府開油幕門生逐絳紗行看布政後還從入京華
<pb:KR4c0051_WYG_028-14a>
　　　　奉送裴司徒令公自東都留守再命太原(本/封)
　　　　　(晉國公兩任/相去十六年)
星使出闗東兵符賜上公山河歸舊國管籥換離宫行
色旌旗動軍聲鼓角雄愛棠餘故吏騎竹見新童漢壘
三秋静邊塵萬里空其如天下望旦夕詠清風
　　　　奉送李户部侍郎自河南尹再除本官歸闕
昔年内署振雄詞今日東都結去思宫女猶傳洞簫賦
國人先詠衮衣詩華星却復文昌位别鶴重歸太一池
<pb:KR4c0051_WYG_028-14b>
想到金門待通籍一時驚喜見風儀
　　　　送蘄州李郎中赴任
楚闗蘄水路非賒東望雲山日夕佳薤葉照人呈夏簟
松花滿盌試新茶樓中飲興因明月江上詩情為晚霞
北地交親長引領蚤將𤣥鬢到京華
　　　　洛中春末送杜録事赴蘄州
尊前花下長相見明日忽為千里人君過午橋回首望
洛城猶自有殘春
<pb:KR4c0051_WYG_028-15a>
　　　　夜宴福建盧侍御宅因送之鎮
暫駐旌旗洛水隄綺筵紅燭醉蘭閨美人美酒長相逐
莫怕猿聲發建溪
　　　　洛中送崔司業使君扶侍赴唐州
緑野方城路殘春柳絮飛風鳴驌驦馬日照老萊衣洛
苑魚書至江村雁户歸相思望淮水雙鯉不應稀
　　　　送河南皇甫少尹赴絳州
祖帳臨周道前旌指晉城午橋羣吏散亥字老人迎詩
<pb:KR4c0051_WYG_028-15b>
酒同行樂别離方見情從兹洛陽社吟詠欠書生
　　　　送前進士蔡京赴學究科(時舊相楊/尚書掌選)
耳聞戰鼓帶經鋤振發名聲自里閭已是世間能賦客
更攻窻下絶編書朱門達者誰能識絳帳諸生盡不如
幸遇天官舊丞相知君無翼上空虚
　　　　送唐舍人出鎮閩中
暫辭鴛鷺出蓬瀛忽擁貔貅鎮粤城閩嶺夏雲迎皂葢
建溪秋樹映紅旌山川逺地由來好富貴當年别有情
<pb:KR4c0051_WYG_028-16a>
了却人間婚嫁事復歸朝右作公卿
　　　　送盧處士歸嵩山别業
世業嵩山隠雲深無四鄰藥鑪燒姹女酒&KR0034;貯賢人曉
日華隂霧秋風函谷塵送君從此去鈴閤少談賔
　　　　送李友路秀才赴舉
誰憐相門子不語望秋山生長紈綺内辛勤筆硯間榮
親在名字好學棄宫班佇俟明年桂髙堂開笑顔
　　　　送國子令狐博士赴興元覲省
<pb:KR4c0051_WYG_028-16b>
相門才子髙陽族學省清資五品官諌院過時榮棣萼
謝庭歸去蹋芝蘭山頭花帶烟嵐晚棧底江涵雪水寒
伯仲到家人盡賀栁營蓮府遞相歡
　　　　送李二十九兄員外赴邠寜使幕
家襲韋平身業文素風清白至今貧南宫通籍新郎吏
西候從戎舊主人城外草黄秋有雪烽頭煙静虜無塵
鼎門為别霜天晚賸把離觴三五巡
　　　　送分司陳郎祗召直史館重修三聖實録
<pb:KR4c0051_WYG_028-17a>
蟬鳴官樹引行車言自成周赴玉除逺取南朝貴公子
重修東觀帝王書常時載筆窺金匱暇日登樓到石渠
若問舊人劉子政如今頭白在商於
　　　　送李中丞赴楚州
緹騎朱旗入楚城士林皆賀振家聲兒童但喜迎賢守
故吏猶應記小名萬頃水田連郭秀四時煙月映淮清
憶君初得崑山玉同向揚州攜手行
　　　　送李庚先輩赴選
<pb:KR4c0051_WYG_028-17b>
一家何啻十朱輪諸父雙飛秉大鈞曽脱素衣參幕客
却為精舍讀書人離筵洛水侵桮色征路函闗向晚塵
今日山公舊賔主知君不負帝城春
　　　　送廖參謀東遊二首
九陌逢君又别離行雲别鶴本無期望嵩樓上忽相見
看過花開花落時
繁花落盡君辭去緑草垂楊引征路東道諸侯皆故人
留連必是多情處
<pb:KR4c0051_WYG_028-18a>
　　　　送從弟郎中赴浙西(并引/)
從弟三復十餘年間凡三為浙右從事往年主公入相
薦敭登朝中復從公鎮南未幾而罷昨以尚書外郎奉
使至洛旋承新命改轅而東三從公皆在舊地徵諸故
事夐無其倫故賦詩贈之以志異也
銜命出尚書新恩換使車漢庭無右者梁苑重歸歟又
食建業水曽依京口居(劉前軍傳云本/莒人世家京口)共經何限事賔
主兩如初
<pb:KR4c0051_WYG_028-18b>
　
　
　
　
　
　
　
　劉賔客文集巻二十八

<pb:KR4c0051_WYG_029-1a>
欽定四庫全書
　劉賔客文集巻二十九　　唐　劉禹錫　撰
