# -*- mode: mandoku-view -*-
#+TITLE: 劉賓客文集
#+DATE: 2015-09-23 10:18:21
#+PROPERTY: JUAN 7


　　送僧二十四首
　　　　贈别君素上人(并引/)
曩予習禮之中庸至不勉而中不思而得&KR0822;然知聖人
之徳學以至于無學然而斯言也猶示行者以室廬之
奥耳求其徑術以布武未易得也晚讀佛書見大雄念
物之普級寳山而梯之髙揭慧火巧鎔惡見廣疎便門
<pb:KR4c0051_WYG_029-1b>
旁求邪徑其所證入如舟沿川未始念於前而日逺矣
夫何勉而思之邪是余知穾(音/窈)奥於中庸啓鍵闗於内
典㑹而歸之猶初心也不知予者誚予困而後援佛謂
道有二焉夫悟不因人在心而已其證也猶喑人之享
太牢信知其味而不能形於言以聞于耳也口耳之間
兼寸耳尚不可使聞它人之不吾知宜矣開士君素偶
得予於所親一麻棲草千里來訪素以道眼視予予以
所視視之不由陛級攜手智地居數日告有得而行乃
<pb:KR4c0051_WYG_029-2a>
為詩以見志云
窮巷唯秋草髙僧獨扣門相歡如舊識問法到無言水
為風生浪珠非塵可昏去來皆是道此别不銷魂
　　　　送深法師遊南岳(上人本在/資聖寺)
師在白雲鄉名登善法堂十方傳句偈八部㑹壇場飛
錫無定所寳書留舊房唯應銜草雁相送至衡陽
　　　　廣宣上人寄在蜀與韋令公唱和詩巻因以
　　　　　令公手札答詩示之
<pb:KR4c0051_WYG_029-2b>
碧雲佳句久傳芳曽向成都住草堂振錫常過長者宅
披文猶帶令公香一時風景添詩思八部人天入道場
若許相期同結社吾家本自有柴桑
　　　　送僧仲剬東遊兼寄呈靈澈上人
釋子道成神氣閑住持曽上清涼山晴空禮拜見真像
金毛五髻卿雲間西遊長安𨽻僧籍本是門前曲江碧
松間白月照寳書竹下香泉灑瑶席前時學得經綸成
奔馳象馬開禪扄髙筵談柄一麾拂講下聴徒如醉醒
<pb:KR4c0051_WYG_029-3a>
舊聞南方多長老次第來入荆門道荆州本自重彌天
南朝塔廟猶依然宴坐東陽枯樹下經行居止故臺邊
忽憶遺民社中客為我衡陽駐飛錫講罷同尋相鶴經
閑來共蠟登山屐一旦揚眉望沃州自言王謝許同遊
慿將雜擬三十首寄與江南湯慧休
　　　　送僧元暠南遊(并引/)
予䇿名二十年百慮而無一得然後知世所謂道無非
畏途唯出世間法可盡心耳繇是在席硯者多旁行(胡/岡)
<pb:KR4c0051_WYG_029-3b>
(反/)四句之書備將迎者皆赤頿白足之侣罙入智地静
通還源客塵觀盡妙氣來宅内視胷中猶煎鍊然開士
元暠姓陶氏本丹陽居家世有人爵不藉其資於毗尼
禪那極細牢之義於中後日習總持之門妙音奮迅願
力昭荅雅聞子事佛而佞亟來相從或問師隳形之自
對曰小失怙恃推棘心以求上乗積四十年有羸老將
至而不懈始悲浚泉之有洌今痛防墓之未遷塗芻莫
備薪火恐滅諸相皆離此心長懸雖萬性歸佛盡為釋
<pb:KR4c0051_WYG_029-4a>
種如何入海無復水名然其一切智者豈遺百行求無
量義者寜容㫁思今聞南諸侯雅多大士思扣以苦調
而希其末光無容至前有足悲者予聞是説已力不足
而悲有餘因為詩以送之庶乎踐霜露者聆之有惻
寳書飜譯學初成振錫如飛白足輕彭澤因家凡幾世
靈山預㑹是前生傳鐙已悟無為理濡露猶懐罔極情
從此多逢大居士何人不願解珠瓔
　　　　送如智法師遊辰州兼寄許評事
<pb:KR4c0051_WYG_029-4b>
前日過蕭寺看師上講筵都人禮白足施者散金錢方
便無非教經行不廢禪還知習居士發論達彌天
　　　　贈長沙讃頭陀
外道邪山千萬重真言一發盡摧峯有時明月無人夜
獨向昭潭制惡龍
　　　　送慧則法師上都因呈廣宣上人(并引師精/浄名經)
佛示滅後大弟子演聖言而成經傳心印曰法承法而
能專曰宗由宗而分教曰友坐而攝化者勝義皆空之
<pb:KR4c0051_WYG_029-5a>
宗也行而宣教者摧破邪山之友也釋子慧則生於像
季思濟劫濁乃學於一友開彼羣迷以為盡妙理者莫
如法門變凡夫者莫如佛土悟無染者莫如散花故業
于浄名深達實相自京師涉漢沔歴鄢郢登熊湘聴徒
百千耳感心化法無住道行而歸顧予有社内之因故
言别之日愛縁瞥起時也秋盡詠江淹雜擬以送之前
見宣上人為我多謝
昨日東林看講時都人象馬蹋瑠璃雪山童子應前世
<pb:KR4c0051_WYG_029-5b>
金粟如來是本師一錫言歸九城路三衣曽拂萬年枝
休公久别如相問楚客逢秋心更悲
　　　　秋日過鴻舉法師寺院便送歸江陵(并引/)
梵言沙門猶華言去欲也能離欲則方寸地虚虚而萬
景入入必有所泄乃形乎詞詞妙而深者必依于聲律
故自近古而降釋子以詩聞于世者相踵焉因定而得
境故翛然以清由慧而遣詞故粹然以麗信禪林之蘤
萼而誡河之珠璣耳初鴻舉學詩於荆郢間私試竊詠
<pb:KR4c0051_WYG_029-6a>
發於餘習葢榛楛之翠羽弋者未之眄焉今年至武陵
二千石始竒之有起予之歎以方袍親絳紗者十有餘
旬繇是名稍聞而藝愈變閏八月余步出城東門謁仁
祠而鴻舉在焉與之言移時因告以將去且曰貧道雅
聞東諸侯之工為詩者莫若武陵今幸承其話言如得
法印寳山之下宜有所持豈徒衣裓之中衆花而已余
聞是説乃叩商而吟成一章章八句郡守以坐嘯餘詠
激清徵而應之師其行乎足以資一時中之學矣
<pb:KR4c0051_WYG_029-6b>
看畫長廊遍尋僧一徑幽小池兼鶴浄古木帶蟬秋客
至茶煙起禽歸講席收浮杯明日去相望水悠悠
　　　　重送鴻舉赴江陵謁馬逢侍御
西北秋風彫蕙蘭洞庭波上碧雲寒茂陵才子江陵住
乞取新詩合掌看
　　　　送僧方及南謁柳員外(并引/)
九江僧方及既出家依厈山一時中頗屬詩以攄思古
詩人暨今號為能賦有輒求其詞吟呻之拳拳然多多
<pb:KR4c0051_WYG_029-7a>
益嗜影不出山者十年常登最髙峯四望天海沖然有
逺遊之志頓錫而言曰神馳而形閡者方内之徒及吾
無方間於何者繇是耳得必目探之意行必身隨之雲
遊鳥仚(虚筵/反)無迹而逺予為連州居無何而方及至出
裓中詩一篇以貺予其詞甚富留一嵗觀其行結矩如
教益多之一旦以行日來告且曰雅聞鳥咮之下有賢
諸侯願躋其門如蹈十地敢乞詞以抵之予唯而賦顧
其有重請之色起於顔間耳
<pb:KR4c0051_WYG_029-7b>
昔事廬山逺精舍虎溪東朝陽照瀑水樓閣虹霓中騁
望羨游雲振衣若秋蓬舊房閉松月逺思吟江風古寺
歴頭陀竒峯攀祝融南登小桂嶺卻望歸塞鴻衣裓貯
文章自言學雕蟲搶榆念陵厲覆籄圖穹崇逺郡多暇
日有詩訪禪宫石門聳峭絶竹院含空濛幽響滴巖溜
晴芳飄野叢海雲懸&KR0275;母山果屬狙公忽憶吴興郡白
蘋正葱蘢願言挹風采邈若窺華嵩桂水夏瀾急火山
宵熖紅三衣濡菵露一錫飛煙空勿謂飜譯徒不為文
<pb:KR4c0051_WYG_029-8a>
雅雄古來賞音者樵爨得孤桐(按狙公宜斥賦芧者而/越絶書有猿公張衡賦)
(南都有猿父長嘯之句古文士又/云權父繇是而言謂猿為父舊矣)
　　　　贈日本僧智藏
浮桮萬里過滄溟遍禮名山適性靈深夜降龍潭水黒
新秋放鶴野田青身無彼我那懐土心㑹真如不讀經
為問中華學道者幾人雄猛得寜馨
　　　　贈眼醫婆羅門僧
三秋傷望逺終日泣途窮兩目今先暗中年似老翁看
<pb:KR4c0051_WYG_029-8b>
朱漸成碧羞日不禁風師有金箆術如何為發蒙
　　　　海陽湖别浩初師(并引/)
瀟湘間無土山無濁水民乗是氣往往清慧而文長沙
人浩初生既因地而清矣故去葷洗慮剔顛毛而壊其
衣居一都之殷易與士㑹得執外教盡捐苛禮自公侯
守相必賜其清問耳目灌注習浮於性而里中兒賢適
與浩初比者嬰冠帶豢妻子吏得以乗陵之汩没天慧
不得自奮莫可望浩初之清光於侯門上坐第自吟羨
<pb:KR4c0051_WYG_029-9a>
而已浩初益自多其術尤勇於近達者而歸之往年之
臨賀唁侍郎楊公留嵗餘公遺以七言詩手筆于素前
年省柳儀曹于龍城又為賦三篇皆章書今復來連山
以前所得雙南金出於裓亟請余賡之按師為詩頗清
而奕棋至第三品二道皆足以取幸於士大夫宜薰餘
習以深入也㑹吴郡以山水冠世海陽又以竒甲一州
師慕道於泉石宜篤故攜之以嬉及言旋復引與共載
於湖上奕於樹石間以植沃州之因縁且賦詩具道其
<pb:KR4c0051_WYG_029-9b>
事
近郭有殊境獨遊常鮮懽逢君駐緇錫觀白稱林巒湖
滿景方霽野香春未闌愛泉移席近聞石輟棋看風止
松猶韻花繁露晚乾橋形出樹曲巖影落池寒(湘東架/險凡四)
(橋山下出泉逗嵓為池泓澄可愛/者不可遍舉故狀其境以貽好事)别路千嶂裏詩情莫
雲端它年買山處似此得隳官
　　　　觀棋歌送儇師西遊
長沙男子東林師閒讀藝經工奕棋有時凝思如入定
<pb:KR4c0051_WYG_029-10a>
暗覆一局誰能知今年訪余來小桂方袍袖中貯新勢
山城無事愁日長白晝懵懵眠匡牀因君臨局看鬭智
不覺遲景沈西牆自從山人遇樵子直到開元王長史
前身後身付餘習百變千化無窮已初疑磊落曙天星
次見搏撃三秋兵雁行布陳衆未曉虎穴得子人皆驚
行盡三湘不逢敵終日饒人損機格自言臺閣有知音
悠然逺起西遊心商山夏木隂寂寂好處裵&KR0966;駐飛錫
忽思争道畫平沙獨笑無言心有適藹藹京城在九天
<pb:KR4c0051_WYG_029-10b>
貴遊豪士足華筵此時一行出人意賭取聲名不要錢
　　　　贈别約師(并引/)
荆州人文約市井生而雲鶴性故去葷為浮圖生寤而
證入與南抵六祖始生之墟得遺教甚悉今年訪余于
連州且曰貧道昔浮湘川㑹柳儀曹謫零陵宅于佛寺
幸聫棟而居者有年繇是時人大士得落耳界夫聞為
見因今日之來曩時之因耳時儀曹牧柳州與八句贈
别
<pb:KR4c0051_WYG_029-11a>
師逢吴興守相伴住禪扄春雨同栽樹秋鐙對講經廬
山曽結社桂水逺揚舲話舊還惆悵天南望柳星
　　　　送鴻舉師江南(并引/)
始余謫朗州爾時是師振麻衣斐然而前持文篇以為
僧贄唧唧而清如蟲吟秋自然之響無有假合有足佳
者故為賦二章以聲之距今年遇于建平赤&KR0008;益蕃文
思益深而内外學益富既訊已探裓中出前所與詩閱
之紙勞墨瘁與我同來因思夫苒苒之光渾渾之輪時
<pb:KR4c0051_WYG_029-11b>
而言有初中後之分日而言有今昨明之稱身而言有
幼壯艾之期乃至一謦欬一彈指中際皆具何必求三
生以異身邪然而視余之文昔與今有莛楹之别視余
之書昔與今有鈞石之懸視余之仕昔與今乃唯阿之
差耳豈有工拙之數存乎其間哉葢可勉而進者與日
月而至矣彼儻來外物雖日月無能至焉是嵗師告余
遊江西復為賦七言以為遊地爾
禪客學禪兼學文出山初似無心雲從風巻舒來處處
<pb:KR4c0051_WYG_029-12a>
繚繞巴山不得去山州古寺好閒居讀盡龍王宫裏書
使君灘頭揀石硯白帝城邊尋野蔬忽然登髙心瞥起
又欲浮桮信流水烟波浩淼魚鳥情東去三千三百里
荆門硤㫁無盤渦湘平漢濶清光多廬山霧開見瀑布
江西月浄聞漁歌鍾陵八部多名守半是西方社中友
與師相見便談空想得髙齋獅子吼
　　　　送霄韻上人遊天台
曲江僧向松江見又道天台看石橋鶴戀故巢雲戀岫
<pb:KR4c0051_WYG_029-12b>
比君猶自不逍遙
　　　　送義舟師卻還黔南(并引/)
黔之鄉在秦楚為争地近世人多過言其幽荒以談笑
聞者又從而張皇之猶夫束蕰逐原燎或近乎語妖適
有沙門義舟道黔江而來能畫地為山川及條其風俗
纎悉可信且曰貧道以一錫遊它方衆矣至黔而不知
其逺始遇前節使而聞今節使益賢而文故其佐多才
士摩圍之下曳裾秉筆彬然與兔園同風蕃僧以外學
<pb:KR4c0051_WYG_029-13a>
嗜篇章時或攝衣為末至客其來也約王人乗秋風而
還今乞詞以颺之如捧意珠行住坐卧知相好耳余曰
唯命筆為七言以應之
黔江秋水浸雲霓獨泛慈航路不迷猿狖窺齋林葉動
蛟龍聞呪浪花低如蓮半偈心常悟問菊新詩手自攜
常説摩圍似靈鷲卻將山屐上丹梯
　　　　送景𤣥師東歸(并引/)
廬山僧景𤣥袖詩一軸來謁往往有句輕而遒如鶴雛
<pb:KR4c0051_WYG_029-13b>
襹䙕未有六翮而步舒視逺戞然一唳乃非泥滓間物
獻詩已斂裓而辭且曰其來也與故山秋為期夫丐者
僧事也今無它請唯文是求故賦一篇以代瓔珞耳
東林寺裏一沙彌心愛當時才子詩山下偶隨流水出
秋來卻赴白雲期灘頭躡屐挑沙菜路上停舟讀古碑
想到舊房抛錫杖小松應有過檐枝
　　　　送元曉上人歸稽亭
重疊稽亭路山僧歸獨行逺峯斜日影本寺舊鐘聲徒
<pb:KR4c0051_WYG_029-14a>
侣問新事烟雲含别情應誇乞食處蹋遍鳯凰城
　　　　送惟良上人(并引/)
以貌窺天者曰乾然健單于然而髙以數迎天者曰其
用四十有九天果以有形而不能脱乎數立象以推莢
既成而遺之古所謂神交造物者非空言耳軒皇受天
命其佐皆聖人故得之惟唐繼天徳如黄帝有外臣一
行亦聖之徒與刋歴考元書成化去今丹徒人惟良生
而能知非自外求以乾坤之莢當十期之數凝神運指
<pb:KR4c0051_WYG_029-14b>
上感躔次視𤣥黄溟涬無倪有常絶機泯知獨以神㑹
數起於復之初九音生乎黄鍾之宫積微本隠言與化
合夫天人之數極而含變變而靡不通神趨鬼懾不足
駭也惟良得一行之道故亦慕其為外臣謬謂余為世
間聰明孑孑來訪初以説合至于不言言息而理冥復
申之以嗟歎曰師其庶幾乎信神與之而不能測神之
所以付信術通之而不能知術之所以淺哉余聞乎曽
井蛙醯雞之不若也長慶四年冬十一月甲子語至夜
<pb:KR4c0051_WYG_029-15a>
艾遂為詩以志焉
髙齋灑寒水是夕山僧至𤣥牝無闗鎖瓊書捨文字鐙
明香滿室月午霜凝地語到不言時世間人盡睡
　　　　送元簡上人適越
孤雲出岫本無依勝境名山即是歸久向吴門遊好寺
還思越水洗塵機浙江濤驚師子吼稽嶺峯疑靈鷲飛
更入天台石橋路垂珠璀璨拂三衣
　　　　送宗宻上人歸南山草堂寺因詣河南尹白
<pb:KR4c0051_WYG_029-15b>
　　　　　侍郎
宿習脩來得慧根多聞第一卻忘言自從七祖傳心印
不要三乗入便門東泛滄江尋古跡西歸紫閣出塵喧
河南白尹大檀越好把真經相對飜
　
　
　
　劉賔客文集巻二十九

<pb:KR4c0051_WYG_030-1a>
欽定四庫全書
　劉賔客文集巻三十　　　唐　劉禹錫　撰
　　哀挽悲傷三十八首
　　　　徳宗神武孝文皇帝挽歌二首
出震清多難乗時播大鈞操弦調六氣揮翰動三辰運
偶升天日哀深率土人瑶池無轍跡誰見屬車塵
鳯翣擁銘旌威遲異吉行漢儀陳祕器楚挽咽繁聲駐
綍辭清廟凝笳背直城唯應留内傳知是向蓬瀛
<pb:KR4c0051_WYG_030-1b>
　　　　敬宗睿武昭愍孝皇帝挽歌三首
寳歴方無限仙期忽有涯事親崇漢禮傳聖法殷家晚
出芙蓉闕春歸棠棣華玉輪今日動不是畫雲車
任賢勞夢寐登位富春秋欲逐東人幸寜虞杞國憂長
楊收羽騎太液泊龍舟唯有衣冠在年年愴月遊
講學金華殿親耕鈎盾田侍臣容諫獵方士信求仙虹
影俄侵日龍&KR1046;不上天空餘水銀海長照夜鐙前
　　　　文宗元聖昭獻孝皇帝挽歌三首
<pb:KR4c0051_WYG_030-2a>
繼體三才理承顔九族親禹功留海内殷歴付天倫調
露曲長在秋風詞尚新本支方百代先讓棣華春
月落宫車動風凄儀仗閒路唯瞻鳯翣人尚想龍顔御
宇方無事乗雲遂不還聖情悲望處兄日下西山
享國十五載升天千萬年龍鑣仙路逺騎吹禮容全日
下初陵外人悲舊劒前周南有遺老掩淚望秦川
　　　　故相國燕國公于司空挽歌二首
彤弓封舊國黒矟繼前功十年鎮南雍九命作司空池
<pb:KR4c0051_WYG_030-2b>
臺樂事盡簫鼓葬儀雄一代英豪氣曉㪚白楊風
隂山貴公子來塟五陵西前馬悲無主猶帶朔風嘶漢
水青山郭襄陽白銅蹄至今有遺愛日暮人悽悽
　　　　重至衡陽傷柳儀曹(并引/)
元和乙未嵗與故人栁子厚臨湘水為别栁浮舟適栁
州余登陸赴連州後五年余從故道出桂嶺至前别處
而君没於南中因賦詩以投弔
憶昨與故人湘江岸頭别我馬映林嘶君颿轉山滅馬
<pb:KR4c0051_WYG_030-3a>
嘶循故道颿滅如流電千里江蘺春故人今不見
　　　　謫居悼往二首
邑邑何邑邑長沙地卑濕樓上見春多花前恨風急猿
愁腸㫁叫鶴病翹趾立牛衣獨自眠誰哀仲卿泣
鬱鬱何鬱鬱長安逺於日終日念鄉闗燕來鴻復還潘
岳嵗寒思屈平顦顇顔殷勤望歸路無雨即登山
　　　　哭吕衡州時余方謫居
一夜霜風彫玉芝蒼生望絶士林悲空懐濟世安人略
<pb:KR4c0051_WYG_030-3b>
不見男婚女嫁時遺草一函歸太史旅墳三尺近要離
朔方徙嵗行當滿欲為君刋第二碑
　　　　遙傷段右丞(江湖舊遊/南宫交代)
江海多豪氣朝廷有直聲何言馬蹄下一旦是佳城
　　　　傷桃源薛道士
壇邊松在鶴巢空白鹿閑行舊逕中手植紅桃千樹發
滿山無主任春風
　　　　王思道碑堂下作
<pb:KR4c0051_WYG_030-4a>
蒼蒼宰樹起寒烟尚有威名海内傳四府舊聞多故吏
幾人垂淚拜碑前
　　　　遙傷丘中丞(并引/)
河南丘絳有詞藻與余同升進士科從事鄴下不幸遇
害故為傷詞
鄴下殺才子蒼忙寃氣凝枯楊映漳水野火上西陵馬
鬛今無所龍門昔共登何人為弔客唯是有青蠅
　　　　傷獨孤舍人(并引/)
<pb:KR4c0051_WYG_030-4b>
貞元中余以御史監祠事河南獨孤生始仕為奉禮郎
有事宗廟郊畤必與之俱繇是甚熟及余謫武陵九年
間獨孤生仕至中書舍人視草禁中上方許以宰相元
和十年春余祗召抵京師次都亭日舍人疾不起余聞
因作傷詞以為弔
昔别一年少今悲䘮國華逺來同社燕不見早梅花
　　　　途次敷水驛伏覩華州舅氏昔日行縣題詩
　　　　　處潸然有感
<pb:KR4c0051_WYG_030-5a>
昔日股肱守朱輪兹地遊繁華曰已謝章句此空留蔓
草佳城閉故林棠樹秋今來重垂淚不忍過西州
　　　　湖南觀察使故相國袁公挽歌三首
五驅龍虎節一入鳯凰池令尹自無喜羊公人不疑天
歸京兆日葉下洞庭時湘水秋風至凄涼吹素旗
丹旐發江臯人悲雁亦號湘南罷亥市漢上改詞曹表
墓雙碑立尊名一字褒常聞平楚獄為報里門高
返葬三千里荆衡達帝畿逢人即故吏拜奠盡沾衣地
<pb:KR4c0051_WYG_030-5b>
得青烏相賔驚白鶴飛五公碑尚在今日亦同歸
　　　　代靖安佳人怨二首(并引/)
靖安丞相武公居里名也元和十一年六月公將朝夜
漏未盡三刻騎出里門遇盜薨于牆下初公為郎余為
御史繇是有舊故今守于逺服賤不可以誄又不得為
歌詩聲于楚挽故代作佳人怨以埤于樂府
寳馬鳴珂蹋曉塵魚文匕首犯車茵適來行哭里門外
昨夜華堂歌舞人
<pb:KR4c0051_WYG_030-6a>
秉燭朝天遂不回路人彈指望髙臺牆東便是傷心地
夜夜秋螢飛去來
　　　　傷愚溪三首(并引/)
故人柳子厚之謫永州得勝地結茅樹蔬為沼沚為臺
榭目曰愚溪柳子没三年有僧遊零陵告余曰愚溪無
復曩時矣一聞僧言悲不能自勝遂以所聞為七言以
寄恨
溪水悠悠春自來草堂無主燕飛回隔簾惟見中庭草
<pb:KR4c0051_WYG_030-6b>
一樹山榴依舊開
草聖數行留壁壊木奴千樹屬鄰家唯見里門通徳榜
殘陽寂寞出樵車
柳門竹巷依依在野草青苔日月多縱有鄰人解吹笛
山陽舊侣更誰過
　　　　碧澗寺見元九侍御和展上人詩有三生之
　　　　　句因以和
廊下題詩滿壁塵塔前松樹已鱗皴古來唯有王文度
<pb:KR4c0051_WYG_030-7a>
重見平生竺道人
　　　　傷秦姝行(并引/)
河南房開士前為虞部郎中為余話曰我得善筝人于
長安懐逺里其後開士為赤縣牧容州求國工而誨之
藝工而夭今年開士遺予新詩有悼佳人之目顧予知
所自也惜其有良妓獲所從而不克久乃為傷詞以貽
開士
長安二月花滿城插花女兒㺯銀筝南宫仙郎下朝晚
<pb:KR4c0051_WYG_030-7b>
曲頭駐馬聞新聲馬蹄逶遲心蕩&KR0222;髙樓已逺猶頻望
此時意重千金輕鳥傳消息紺輪迎芳筵銀燭一相見
淺笑低鬟初目成蜀弦錚摐指如玉皇帝弟子常家曲
青牛文梓赤金簧玫瑰寳柱秋雁行斂蛾收袂凝清光
抽弦緩調怨且長八鸞鏘鏘渡銀漢九雛威鳯鳴朝陽
曲終韻盡意不足餘思悄絶愁空堂從郎鎮南别城闕
樓船理曲瀟湘月馮夷躚躚舞渌波鮫人出聴停綃梭
北池含煙瑶草短萬松亭下清風滿(北池萬松皆/容州勝槩)秦聲
<pb:KR4c0051_WYG_030-8a>
一曲此時聞嶺泉嗚咽南雲㫁來自長陵小市東舜華
零落瘴江風侍兒掩泣收銀甲鸚鵡不言愁玉籠博山
鑪中香自滅鏡奩塵暗同心結從此東山非昔遊長嗟
人與弦俱絶
　　　　夔州竇員外使君見示悼妓詩顧余嘗識之
　　　　　因命同作
前年曽見兩鬟時今日驚吟悼妓詩鳯管學成知有籍
龍媒欲换歎無期空廊月照常行地後院花開舊折枝
<pb:KR4c0051_WYG_030-8b>
寂寞魚山青草裏何人更立智瓊祠
　　　　竇夔州見寄寒食日憶故姬小紅吹笙因和
　　　　　之
鸞聲窈眇管參差清韻初調衆樂隨幽院妝成花下㺯
髙樓月好夜深吹忽驚莫槿飄零盡唯有朝雲夢想期
聞道今年寒食日東山舊路獨行遲
　　　　傷循州渾尚書
貴人淪落路人哀碧海連天丹旐回遙想長安此時節
<pb:KR4c0051_WYG_030-9a>
朱門深巷百花開
　　　　哭龎京兆(少年有俊氣嘗/擢制科之首)
俊骨英才氣襃然䇿名飛步冠羣賢逢時已自致髙位
得疾還因倚少年天上别歸京兆府人間空歎茂陵阡
今朝繐帳哭君處前日見鋪歌舞筵
　　　　再傷龎尹
京兆歸何處章臺空暮塵可憐鸞鏡下哭殺畫眉人
　　　　哭王僕射相公(名播時兼/鹽鐵暴薨)
<pb:KR4c0051_WYG_030-9b>
于侯一日病滕公千載歸門庭颯已變風物慘無輝羣
吏謁新府舊賔沾素衣歌堂忽暮哭賀雀盡驚飛
　　　　傷韋賔客縝(自工部尚/書除賔客)
韋公八十餘位至六尚書五福唯無富一生誰得如桂
枝攀最久蘭省出仍初海内時流盡何人動素車
　　　　再經故元九相公宅池上作
故池春又至一到一傷情雁鶩羣猶下蛙蠙衣已生竹
叢身後長臺勢雨來傾六尺孤安在人間未有名
<pb:KR4c0051_WYG_030-10a>
　
　
　
　
　
　
　
　
<pb:KR4c0051_WYG_030-10b>
　
　
　
　
　
　
　
　劉賔客文集巻三十

<pb:KR4c0051_WYG_031-1a>
欽定四庫全書
　劉賔客外集巻一　¶　　　唐　劉禹錫　撰
　　詩
　　　　翰林白二十二學士見寄詩一百篇因以荅
　　　　　貺
吟君遺我百篇詩使我獨坐形神馳玉琴清夜人不語
琪樹春朝風正吹郢人斤斵無痕跡仙人衣裳棄刀尺
世人方内欲相尋行盡四維無處覔
<pb:KR4c0051_WYG_031-1b>
　　　　始至雲安寄兵部韓侍郎中書白舍人二公
　　　　　近曽逺守故有屬焉
天外巴子國山頭白帝城波清蜀村盡雲散荒臺傾迅
瀨下哮吼兩岸勢争衡隂風鬼神過暴雨蛟龍生硤斷
見孤邑江流照飛甍蠻軍撃嚴鼓筰馬引雙旌¶望闕遙
拜舞分庭備將迎銅符一以合文墨紛來縈暮色四山
起愁猿數處聲重闗羣吏散靜室寒燈明故人青霞意
飛舞集蓬瀛昔曽在池籞應知魚鳥情
<pb:KR4c0051_WYG_031-2a>
　　　　白舍人自杭州寄新詩有栁色春蔵蘇小家
　　　　　之句因而戲酬兼寄浙東元相公
錢塘山水有竒聲暫謫仙官領百城女妓還聞名小小
使君誰許喚卿卿鼇驚震海風雷起蜃鬬噓天樓閣成
莫道騷人在三楚文星今向斗牛明
　　　　春日書懐寄東洛白二十二楊八二庶子
曽向空門學坐禪如今萬事盡忘筌眼前名利同春夢
醉裏風情敵少年野草芳菲紅錦地遊絲撩亂碧羅天
<pb:KR4c0051_WYG_031-2b>
心知洛下閒才子不作詩魔即酒顛
　　　　白舍人見酬拙詩因以寄謝
雖陪三品散班中資歴従來事不同名姓也曽鐫石柱
詩篇未得上屏風甘陵舊黨凋零盡魏闕新知禮數崇
烟水五湖如有伴猶應堪作釣魚翁
　　　　白舍人曹長寄新詩有遊宴之盛因以戲酬
蘇州刺史例能詩西掖今來替左司二八城門開道路
五千兵馬引旌旗水通山寺笙歌去騎過虹橋劍㦸隨
<pb:KR4c0051_WYG_031-3a>
若共呉王鬭百草不如應是欠西施
　　　　蘇州白舍人寄新詩有歎早白無兒之句因
　　　　　以贈之
莫嗟華髮與無兒却是人間久逺期雪裏髙山頭白早
海中仙果子生遲于公必有髙門慶謝守何煩曉鏡悲
幸免如新分非淺祝君長咏夢熊詩(髙山本髙于門使/之髙二義故殊古)
(之詩流/曉此)
　　　　和汴州令狐相公到鎮改月偶書所懐二十
<pb:KR4c0051_WYG_031-3b>
　　　　　二韻
受脤新梁苑和羮舊傅巖援毫動星宿垂釣取韜鈐赤
奕三川至歡呼百姓瞻緑油貔虎擁青紙鳯皇銜外壘
曽無警中㕑亦罷監推誠人自服去殺令逾嚴赳赳容
皆飾幡幡口盡鉗為兄憐庾翼選婿得蕭咸鬱屈咽喉
地駢臻水陸兼渡橋鳴紺幰入肆颺雲帆端月當中氣
東風應逺占管弦喧夜景燈燭掩寒蟾酒每傾三雅書
能發百函詞人羞布鼓逺客獻貂襜歌榭白團扇舞筵
<pb:KR4c0051_WYG_031-4a>
金縷衫旌旗遙一簇舄履近相攙花樹當朱閣晴河逼
翠簾暎鏁窺艷艷隔袖見纎纎謝傅何由接桓伊定不
凡應憐郡齋老旦夕鑷霜髯
　　　　白太守行
聞有白太守棄官歸舊谿蘇州十萬户盡作嬰兒啼太
守駐行舟閶門草萋萋揮袂謝啼者依然兩眉低朱户
非不崇我心如重狴華池非不清意在寥廓栖夸者竊
在怪賢者黙思齊我為太守行題在隠起珪
<pb:KR4c0051_WYG_031-4b>
　　　　詶樂天揚州初逢席上見贈
巴山楚水悽凉地二十三年棄置身懐舊空吟聞篴賦
到鄉翻似爛柯人沈舟側畔千帆過病樹前頭萬木春
今日聴君歌一曲暫憑杯酒長精神
　　　　同樂天登棲靈寺塔
步步相攜不覺難九層雲外倚闌干忽然語笑半天上
無限遊人舉眼看
　　　　罷郡歸洛途次山陽留辭郭中丞使君
<pb:KR4c0051_WYG_031-5a>
自到山陽不許辭髙齋日夜有佳期管絃正合看書院
語笑方酬各詠詩銀漢雪晴褰翠幕清淮月影落金巵
洛陽歸客明朝去容趂城東花發時
　　　　楚州開元寺北院枸杞臨井繁茂可觀羣賢
　　　　　賦詩因以繼和
僧房藥樹依寒井井有香泉樹有靈翠黛葉生籠石甃
殷紅子熟照銅瓶枝繁本是仙人杖根老新成瑞犬形
上品功能甘露味還知一勺可延齡
<pb:KR4c0051_WYG_031-5b>
　　　　和樂天鸚鵡
養來鸚鵡觜初紅宜在朱樓繡户中頻學喚人縁性慧
偏能識主為情通斂毛睡足難銷日嚲翅愁時願見風
誰遣聰明好顔色事須安置入深籠
　　　　嵗杪將發楚州呈樂天
楚澤雪初霽楚城春欲歸清淮變寒色逺樹含清暉原
野巳多思風霜潛減威與君同旅鴈北向刷毛衣
　　　　洛中逢白監同話遊梁之樂因寄宣武令狐
<pb:KR4c0051_WYG_031-6a>
　　　　　相公
曽經謝病各遊梁今日相逢憶孝王少有一身兼將相
更能四面占文章開顔坐内催飛盞迴首庭中看舞槍
借問風前兼月下不知何客對胡床
　　　　河南王少尹宅燕張常侍白舍人兼呈盧郎
　　　　　中李員外二副使
將星夜落使星來三省清臣到外臺事重各銜天子詔
禮成同把故人盃捲簾松竹雪初霽滿院池塘春欲迴
<pb:KR4c0051_WYG_031-6b>
第一林亭迎好客殷勤莫惜玉山頽
　　　　鶴歎二首(并序/)
友人白樂天去年罷呉郡挈雙鶴雛以歸余相遇于揚
子津閒翫終日翔舞調態一符相書信華亭之尤物也
今年春樂天為祕書監不以鶴隨置之洛陽第一旦予
入門問訊其家人鶴軒然來睨如記相識裵&KR0966;俛仰似
含情顧慕填膺而不能言者因作鶴歎以贈樂天
寂寞一雙鶴主人在西京故巢呉苑樹深院洛陽城徐
<pb:KR4c0051_WYG_031-7a>
引竹間步逺含雲外情誰憐好風月鄰舍夜吹笙(東鄰/即王)
(家/)
丹頂宜承日霜翎不染泥愛池能久立看月未成棲一
院春草長三山歸路迷主人朝謁早貪養汝南雞
　　　　有所嗟二首
庾令樓中初見時武昌春柳似腰肢相逢相笑盡如夢
為雨為雲今不知
鄂渚濛濛烟雨㣲女郎䰟逐暮雲歸只應長在漢陽渡
<pb:KR4c0051_WYG_031-7b>
化作鴛鴦一隻飛
　　　　答樂天臨都驛見贈
北固山邊波浪東都城裏風塵世事不同心事新人何
似故人
　　　　再贈樂天
一政政官軋軋一年年老駸駸身外名何足算别來詩
且同吟
　　　　和裴相公傍水閒行
<pb:KR4c0051_WYG_031-8a>
為愛逍遙第一篇時時閒步賞風烟看花臨水心無事
功業成來二十年
　　　　和宣武令狐相公郡齋對新竹
新竹脩翛韻曉風隔牕依砌尚䝉籠數間素壁初閒後
一段清光入座中敧枕閒看知自適含毫朗咏與誰同
此君若欲長相見政事堂東有舊叢
　　　　答白刑部聞新蟬
蟬聲未發前巳自感流年一入凄凉耳如聞斷續絃晴
<pb:KR4c0051_WYG_031-8b>
清依露葉晚急畏霞天何事秋卿咏逢時亦悄然
　　　　和裴相公寄白侍郎求雙鶴
皎皎華亭鶴來隨太守船(白君罷具郡太/守攜雙鶴來)青雲意長在
滄海到經年留滯清洛苑裵&KR0966;明月天何如鳯池上雙
舞入祥烟
　　　　和樂天送鶴上裴相公别鶴之作
昨日看成送鶴詩髙籠提出白雲司朱門乍入應迷路
玉樹容棲莫揀枝雙舞庭中花落處數聲池上月明時
<pb:KR4c0051_WYG_031-9a>
三山碧海不歸去且向人間呈羽儀
　　　　終南秋雪
南嶺見秋雪千門生早寒閒時乗馬望髙處巻簾看霧
散瓊枝出日斜鉛粉殘偏宜曲江上倒影入清瀾
　　　　闕下待傳㸃呈諸同舍
禁漏晨鐘聲欲絶旌旗組綬影相交殿含佳氣當龍首
閣倚晴天見鳯巢山色蔥蘢丹檻外霞光泛灧翠松梢
多慙再入金門籍不敢為文學解嘲
<pb:KR4c0051_WYG_031-9b>
　　　　和樂天早寒
雨引苔侵壁風驅葉擁堦久留閒客話宿請老僧齋酒
甕新陳接書籖次第排翛然自有處搖落不傷懐
　　　　和樂天以鏡換酒
把取菱花百鍊鏡換他竹葉十旬杯嚬眉厭老終難去
蘸甲須歡便到來妍醜太分迷忌諱松喬俱傲絶嫌猜
校量功力相千萬好去從空白玉臺
　　　　同樂天送河南馮尹學士
<pb:KR4c0051_WYG_031-10a>
可憐玉馬風流地暫輟金貂侍從才閣上掩書劉向去
門前脩刺孔融來崤陵路靜寒無雨洛水橋長晝起雷
共羨府中棠棣好先於城外百花開
　　　　同白二十二贈王山人
愛名之世忘名客多事之時無事身古老相傳見來久
嵗年雖變貌常新飛章上達三清路受籙平交五嶽神
笑聴鼕鼕朝暮鼓只能催得市朝人
　　　　題集賢閣
<pb:KR4c0051_WYG_031-10b>
鳯池西畔圖書府玉樹玲瓏景氣閒長聴餘風送天樂
時登髙閣望人寰青山雲繞欄干外紫殿香來步武間
曽是先賢翔集地每看壁記一慙顔
　　　　杏園花下詶樂天見贈
二十餘年作逐臣歸來還見曲江春遊人莫笑白頭醉
老醉花間有㡬人
　　　　和令狐相公初歸京國賦詩言懐
凌雲羽翮掞天才揚歴中樞與外臺相印昔辭東閣去
<pb:KR4c0051_WYG_031-11a>
將星還拱北辰來殿庭捧日彯纓入閣道看山曳履迴
口不言功心自適吟詩釀酒待花開
　　　　曲江春望
鳯城烟雨歇萬象含佳氣酒後人倒狂花時天似醉三
春車馬客一代繁華地何事獨傷懐少年曽得意
　　　　和令狐相公春日尋花有懐白侍郎閣老
芳菲滿雍州鸞鳳許同遊花逕須深入時光不少留色
鮮由樹嫩枝亞為房稠靜對仍持酒髙看特上樓晴宜
<pb:KR4c0051_WYG_031-11b>
連夜賞雨便一年休共憶秋官處餘霞曲水頭
　　　　和樂天南園試小樂
閒步南園烟雨晴遙聞絲竹出牆聲欲抛丹筆三川去
先教清商一部成花木手栽偏有興歌詞自作别生情
多才遇景皆能咏當日人傳滿鳳城
　　　　和樂天春詞
新粧粉面下朱樓深鎖春光一院愁行到中庭數花朶
蜻蜓飛上玉搔頭
<pb:KR4c0051_WYG_031-12a>
　　　　和嚴給事聞唐昌觀玉蕋花下有游仙二絶
玉女來看玉蕋花異香先引七香車攀枝弄雪時迴顧
驚怪人間日易斜
雪蕋瓊絲滿院春衣輕步步不生塵君平簾下徒相問
長伴吹簫别有人
　　　　歎水别白二十二
水至清盡美従一勺至千里利人利物時行時止道性
浄皆然交情淡如此君遊金谷堤上我在石渠署裏兩
<pb:KR4c0051_WYG_031-12b>
心相憶似流波潺湲日夜無窮巳
　　　　答樂天戲贈
才子聲名白侍郎風流雖老尚難當詩情逸似陶彭澤
齋日多如周太常矻矻將心求浄法時時偷眼看春光
知君技癢思歡讌欲倩天魔破道場
　　　　同樂天送令狐相公赴東都留守(自户部/尚書拜)
尚書劍履出明光居守旌旗赴洛陽世上功名兼將相
人間聲價是文章衙門曉闢分天仗賔幕初開辟省郎
<pb:KR4c0051_WYG_031-13a>
從發坡頭向東望春風處處有甘棠(自華陵至河/南皆故林也)
　
　
　
　
　
　
　
<pb:KR4c0051_WYG_031-13b>
　
　
　
　
　
　
　
　劉賔客外集巻一

<pb:KR4c0051_WYG_032-1a>
欽定四庫全書
　劉賔客外集巻二　　　　唐　劉禹錫　撰
　　詩
　　　　同樂天和微之深春二十首(同用家花/車斜四韻)
何處深春好春深萬乗家宫門皆映栁輦路盡穿花池
色連天漢城形象帝車旌旗暖風裏獵獵向西斜
何處深春好春深阿母家瑤池長不夜珠樹正開花橋
峻通星渚樓暄近日車層城十二闕相對日西斜
<pb:KR4c0051_WYG_032-1b>
何處深春好春深執政家恩光貪捧日貴重不看花玉
饌堂交印沙隄柱礙車多門一巳閉直道更無斜
何處深春好春深大鎮家前旌光照日後騎蹙成花節
院收衙隊毬場簇看車廣筵歌舞散書號夕陽斜
何處深春好春深貴戚家櫪嘶無價馬庭發有名花欲
進宫人食先薫命婦車晚歸長帶酒冠葢甚傾斜
何處深春好春深恩澤家爐添龍腦炷綬結虎頭花賔
客珠成履嬰孩錦縛車畫堂簾幕外來去燕飛斜
<pb:KR4c0051_WYG_032-2a>
何處深春好春深京兆家人眉新柳葉馬色醉桃花盜
息無鳴鼓朝迴自走車能令帝城外不敢逕由斜
何處深春好春深刺史家夜闌猶命樂雨甚亦尋花傲
客多憑酒新姬苦上車公門吏散後風擺㦸衣斜
何處深春好春深羽客家芝田繞舍色杏樹滿山花雲
是淮王宅風為列子車古壇操簡處一逕入林斜
何處深春好春深小隠家芟庭留野菜撼樹去狂花醉
酒一千日貯書三十車推衾従露體不敢有餘斜
<pb:KR4c0051_WYG_032-2b>
何處深春好春深富室家唯多貯金帛不擬負鶯花國
樂呼聨轡行㕑載滿車歸來看理曲燈下寳釵斜
何處深春好春深豪士家多沽味濃酒貴買色深花巳
臂鷹隨馬連催妓上車城南踏青處村落逐原斜
何處深春好春深貴胄家迎呼偏熟客㨂選最多花飲
饌開華幄笙歌出鈿車興酣罇易罄連瀉酒瓶斜
何處深春好春深唱第家名傳一紙牓興管九衢花薦
聴諸侯樂來隨計吏車杏園抛曲處揮袖向風斜
<pb:KR4c0051_WYG_032-3a>
何處深春好春深少婦家能偷新禁曲自剪入時花追
逐同遊伴平章貴價車従來不墮馬故遣髻鬟斜
何處深春好春深幼女家雙鬟梳頂髻兩面綉裙花粧
壊頻臨鏡身輕不占車鞦韆爭次第牽拽綵繩斜
何處深春好春深蘭若家當香收百葉養蜜近梨花野
逕宜行藥遊人盡駐車菜園籬落短遙見桔橰斜
何處深春好春深老宿家小欄圍蕙草髙架引藤花四
字香書印三乗壁畫車遲迴聴句偈雙樹晚隂斜
<pb:KR4c0051_WYG_032-3b>
何處深春好春深種蒔家分畦十字水接樹兩般花櫛
比裁籬槿咿啞轉井車可憐髙處望棊布不曽斜
何處深春好春深稚子家爭騎一竿竹偷折四鄰花笑
撃羊皮鼓行牽犢頷車中庭貪夜戲不覺玉繩斜
　　　　刑部白侍郎謝病長告改賔客分司以詩贈
　　　　　别
鼎食華軒到眼前拂衣髙坐豈徒然九霄路上辭朝客
四皓叢中作少年他日卧龍終得雨今朝放鶴且沖天
<pb:KR4c0051_WYG_032-4a>
洛陽舊有衡茆在亦擬抽身伴地仙
　　　　遙賀白賔客分司初到洛中戲呈馮尹
西辭望花去東占洛陽才度嶺無歸思看山不懊來冥
鴻何所慕遼鶴乍飛迴洗竹通新逕攜琴上舊臺塵埃
長者轍風月故人杯聞道龍門峻還因上客開
　　　　和留守令狐相公答白賔客
蛟龍和風吹樹枝商山逸客出闗時身無拘束起長晚
路足交親行自遲官拂象筵終日待私將雞黍㡬人期
<pb:KR4c0051_WYG_032-4b>
君來不用飛書報萬户先従紙貴知
　　　　始聞蟬有懐白賔客去嵗白有聞蟬見寄詩
　　　　　云秪應催我老兼遣報君知之句
蟬韻極清切始聞何處悲人含不平意景值欲秋時此
嵗方晼晚誰家無别離君言催我老已是去年詩
　　　　憶樂天
尋常相見意殷勤别後思量夢更頻每遇登臨好風景
羨他天性少人情
<pb:KR4c0051_WYG_032-5a>
　　　　樂天寄洛下新詩兼喜微之欲到因以抒懐
　　　　　也
松間風未起萬葉不自吟池上月未來清輝同夕隂宫
徵不獨運塤箎自相尋一従别樂天詩思日已沈吟君
洛中作精絶百錬金乃知孤鶴情月露為知音微之従
東來威鳯鳴歸林羨君先相見一豁平生心
　　　　月夜憶樂天兼寄微之
今宵帝城月一望雪相似遙想洛陽城清光正如此知
<pb:KR4c0051_WYG_032-5b>
君當此夕亦望鏡湖水展轉相憶心月明千萬里
　　　　酬鄆州令狐相公官舍言懐見寄兼呈樂天
詞人各在一涯居聲味雖同跡自疎佳句傳音多好事
尺題稀鴈不便書已通戎畧逢黄石仍占星文耀碧虛
聞説朝天在來嵗霸陵春色待來車
　　　　吟白樂天哭崔兒二篇愴然寄贈
吟君苦調我霑纓能使無情盡有情四望車中心未釋
千秋亭下賦初成庭梧已有雛棲處池鶴今無子和聲
<pb:KR4c0051_WYG_032-6a>
従此期君比瓊樹一枝吹折一枝生
　　　　答樂天所寄咏懐且適其枯樹之歎
衙前有樂饌常精宅内連池酒甚傾自是官髙無狎客
不論年長少歡情驪龍含被探珠去老蚌胚還應月生
莫羨三春桃與李桂花成實向秋榮
　　　　白侍郎大尹自河南寄示池北新葺水齋即
　　　　　事招賔十四韻兼命同作
公府有髙政新齋池上開再吟佳句後一似畫圖來結
<pb:KR4c0051_WYG_032-6b>
搆疎林下寅縁曲岸隈緑波穿户牖碧甃疊瓊瓌幽異
當軒滿清光繞砌迴潭心澄晚鏡渠口起晴雷瑤草縁
堤種松烟上島栽遊魚驚撥刺浴鷺喜毰毸為客烹林
笋因僧採石苔酒缾常不罄書案任成堆簷外青雀舫
坐中鸚鵡杯蒲根抽九節蓮萼捧重臺芳訊此時到勝
遊何日陪共譏呉太守自占洛陽才
　　　　赴蘇州酬别樂天
呉郡魚書下紫宸長安廏吏送朱輪二南風化承遺愛
<pb:KR4c0051_WYG_032-7a>
八咏聲名躡後塵梁氏夫妻為寄客陸家兄弟是州民
江城春日追隨處共憶東歸舊主人
　　　　贈樂天
一别舊遊盡相逢俱涕零在人雖晚達於樹似冬青痛
飲連宵醉狂吟滿坐聴終期抛印綬共占少㣲星
　　　　福先寺雪中酬别樂天
龍門賔客㑹龍宫東去旌旗駐上東二八笙歌雲幕下
三千世界雪花中離堂未暗排紅燭别曲含凄颺曉風
<pb:KR4c0051_WYG_032-7b>
才子従今一分散便將詩咏向呉儂
　　　　醉答樂天
洛城洛城何日歸故人故人今轉稀莫嗟雪裏暫時别
終擬雲間相逐飛
　　　　和樂天耳順吟兼寄敦詩
吟君新什慰蹉&KR0760;屈指同登耳順科鄧禹功成三紀事
孔融書就八年多巳經將相誰能爾抛却丞郎爭奈何
獨恨長洲數千里且隨魚鳥泛烟波
<pb:KR4c0051_WYG_032-8a>
　　　　到郡未浹日登西樓見樂天題詩因即事以
　　　　　寄(樂天自此郡/謝病西歸)
湖上收宿雨城中無盡塵樓依新柳貴池帶亂苔春雲
水正一望簿書來繞身烟波洞庭路愧彼扁舟人
　　　　早夏郡中書事
水禽渡殘月飛雨灑髙城華堂封嘉樹簾廡含曉清拂
鏡整危冠振衣步前楹將吏儼成列簿書紛來縈言下
辨曲直筆端破交爭虛懷詢病苦懐律操剽輕閽吏告
<pb:KR4c0051_WYG_032-8b>
無事歸來解簪纓高簾覆朱閣忽坐聞調笙
　　　　虎丘寺見元相公二年前題名愴然有詠(前/年)
　　　　　(滻橋送/之武昌)
滻水送君君不還見君題字虎丘山因知早貴兼才子
不得多時在世間
　　　　寄贈小樊
花面了頭十三四春來綽約向人時終須買取名春草
處處將來步步隨
<pb:KR4c0051_WYG_032-9a>
　　　　憶春草
憶春草處處多情洛陽道金谷園中見日遲銅駝陌上
迎風早河南大尹頻出難只得池塘十步看府門閉後
滿街月㡬處遊人草頭歇館娃宫外姑蘇臺鬱鬱芊芊
撥不開無風自偃君知否西子裙裾曽拂來
　　　　樂天寄憶舊遊因作報白君以答
報白君别來已渡江南春江南春色何處好燕子雙飛
故官道春城三百七十橋夾岸朱樓隔柳條了頭小兒
<pb:KR4c0051_WYG_032-9b>
蕩畫槳長袂女郎簪翠翹郡齋北軒巻羅幕碧池逶迤
遶畫閣池邊緑竹桃李花花下舞筵鋪彩霞呉娃足情
言語黠越客有酒巾冠斜坐中皆言白太守不負風光
向杯酒酒酣襞牋飛逸韻至今傳在人人口報白君相
思空望嵩丘雲其奈錢塘蘇小小憶君淚㸃石榴裙(白/君)
(在城近自/洛歸錢塘)
　　　　和白侍郎送令狐相公鎮太原
十萬天兵貂錦衣晉城風日斗生輝行臺僕射深恩重
<pb:KR4c0051_WYG_032-10a>
從事中郎舊路歸疊鼓蹙成汾水浪閃旗驚斷塞鴻飛
邊庭自此無烽火擁節還來坐翠微
　　　　秋夕不寐寄樂天
洞户夜簾巻華堂秋簟清螢飛過池影蛩思遶階聲老
枕知將雨髙窻報欲明何人諳此景逺問白先生
　　　　冬日晨興寄樂天
庭樹曉禽動郡樓殘㸃聲燈挑紅燼落酒暖白光生髮
少嫌梳利顔衰恨鏡明獨吟誰應和須寄洛陽城
<pb:KR4c0051_WYG_032-10b>
　　　　酬樂天見寄
元君後輩先零落崔相同年不少留華屋坐來能㡬日
夜臺歸去便千秋背時猶自居三品(三川呉/郎品同)得老終須
卜一丘(投老之日願/樂天為鄰)若使吾徒還早達亦應簫鼓入松
楸
　　　　答樂天見憶
興老無期約到來如等閒偏傷朋友盡移興子孫間筆
底心無毒盃前膽不□(呼闗/反)唯遺憶君夢飛過武牢闗
<pb:KR4c0051_WYG_032-11a>
　　　　和樂天誚失婢牓者
把鏡朝猶在添香夜不歸鴛鴦拂瓦去鸚鵡透籠飛不
逐張公子即隨劉武威新知正相樂従此脱青衣
　　　　樂天寄重和晚達冬青一篇因成再答
風雲變化饒年少光景蹉跎屬老夫秋隼自能凌汗漫
寒龜飲氣受泥塗東隅有失誰能免北叟之言豈便無
振臂猶堪一呼擲爭知掌下不成盧
　　　　河南白尹有喜崔賔客歸洛兼見懷長句因
<pb:KR4c0051_WYG_032-11b>
　　　　　而繼和
㡬年侍従作名臣却向青雲索得身朝士忽為方外士
主人仍是眼中人雙鸞遊處天京好五馬行時海嶠春
遙羨光隂不虛擲肯令絲竹暫生塵
　　　　和楊師臯給事傷小姬英英
見學胡琴見藝成今朝追想㡬傷情撚絃花下呈新曲
放撥燈前謝改名但是好花皆易落従來尤物不長生
鸞臺夜直衣衾冷雲雨無因入禁城
<pb:KR4c0051_WYG_032-12a>
　　　　和樂天洛下醉吟寄太原令狐相公兼見懷
　　　　　長句
舊相臨戎非稱意詞人作尹本多情従容自使邊塵靜
談笑不聞桴鼓聲章句新添塞下曲風流舊占洛陽城
昨來亦有呉趨詠惟寄東都與北京
　　　　郡齋書懷寄江南白尹兼簡分司崔賔客
謾讀圖書三十車年年為郡老天涯一生不得文章力
百口空為飽煖家綺季衣冠稱鬢面呉公政事副詞華
<pb:KR4c0051_WYG_032-12b>
還思謝病今歸去同醉城東桃李花
　　　　詶樂天七月一日夜即事見寄
夜樹風韻清天河雲彩輕故花多露草隔城聞鶴鳴搖
落従此始别離含逺情聞君當是夕倚瑟吟商聲外物
豈不足中懷向誰傾秋來念歸去同聴嵩陽笙
　　　　題于家公主舊宅
樹滿荒臺葉滿池簫聲一絶草蟲悲鄰家猶學宫人髻
園客爭偷御菓枝馬埒蓬蒿蔵狡兔鳯棲烟雨笑愁鴟
<pb:KR4c0051_WYG_032-13a>
何郎獨在無恩澤不似當初傅粉時
　　　　吟樂天自問愴然有作
親友闗心皆不見風光滿眼倍傷神洛陽城裏多池館
㡬處花開有主人
　　　　八月十五日夜半雲開然後翫月因詩一時
　　　　　之景兼呈樂天
半夜碧雲收中天素月流開城邀好客置酒賞新秋影
透衣香潤光凝歌黛愁斜輝猶可翫移宴上西樓
<pb:KR4c0051_WYG_032-13b>
　　　　秋日書懷寄白賔客
州逺雄無益年髙健亦衰興情逢酒在筋力上樓知蟬
噪芳意盡鴈來愁望時商山紫芝客應不向愁悲
　　　　詶樂天見貽賀金紫之什
久學文章含白鳯却因政事賜金魚郡人未識聞謠詠
天子知名與詔書珍重和詩呈錦繡願言歸計並園廬
舊來詞客多無位金紫同遊誰得如
　　　　詶樂天初冬早寒見寄
<pb:KR4c0051_WYG_032-14a>
乍起衣猶冷微吟帽半敧霜凝南至瓦雞唱後園枝洛
水碧雲曉呉宫黄葉時兩傳千里意書札不如詩
　　　　樂天見示傷微之敦詩晦叔三君子皆有深
　　　　　分因成是詩以寄
吟君歎逝雙絶句使我傷懐奏短歌世上空驚故人少
集中惟覺祭文多芳林新葉催陳葉流水前波讓後波
萬古到今同此恨聞琴淚盡欲如何
　　　　春池泛舟聨句
<pb:KR4c0051_WYG_032-14b>
鳯池新雨後池上好風光(上相公/禹錫)取酒愁春盡留賔喜
日長(度送/户部)柳絲迎畫舸水鏡寫雕梁(羣送賈/院長)潭洞迷仙
府烟霞認醉鄉(餗送張/司業)鶯聲隨雨語行色入壺觴(籍送/主客)
晚景含澄澈時芳得艷陽(禹錫/)飛鳬拂輕浪緑柳暗回
塘(度/)逸韻追安石髙居勝辟疆(羣/)杯停新令舉詩動綵
牋忙(餗/)顧謂同來客歡遊不可忘(籍/)
　　　　杏園聨句
杏園千樹欲隨風一醉同人此暫同(羣上/司空)老態忽忘絲
<pb:KR4c0051_WYG_032-15a>
管裏衰顔宜解酒杯中(絳上白/二十二)曲江日暮殘紅在翰苑
年深舊事空(居易上/主客)二十四年流落者故人相引到花
叢(禹錫/)
　　　　花下醉中聨句
共醉風光地花飛落酒杯(絳送劉/二十八)殘春猶可賞晚景莫
相催(禹錫送/白侍郎)酒幸年年有花應嵗嵗開(居易送兵/部相公)且當
金韻擲莫遣玉山頽(絳送庾/閣長)髙㑹彌堪惜良時不易陪
(承宣送/主客)誰能拉花住爭換得春回(禹錫送/吏部)我輩尋常有
<pb:KR4c0051_WYG_032-15b>
佳人早晚來(嗣復送/兵部)寄言三相府欲散且裵回(居易時/户部相)
(公同/㑹)
　　　　宴興慶池亭送白二十二東歸聨句
東洛言歸去西園告别來白頭青眼客池上手中杯(度/)
離瑟殷勤奏仙舟委曲回征輪今欲動賔閣為誰開(禹/)
(錫/)坐弄瑠璃水行登緑縟堆花低粧炤影萍散酒吹醅
(居易/)岸䕃新抽竹亭香欲變梅隨遊多笑傲遇勝且裵
&KR0966;(籍/)澄澈連天鏡潺湲出地雷林塘難共賞鞍馬莫相
<pb:KR4c0051_WYG_032-16a>
催(度/)信及魚還樂機忘鳥不猜晚晴槐起露新暑石添
苔(禹錫/)擬作雲泥别尤思頃刻陪歌停珠貫斷飲罷玉
峯頽(居易/)雖有逍遙志其如磊落才㑹當重入用此去
肯悠哉(籍/)
　　　　西池送白二十二東歸兼寄令狐相公聨句
促坐宴回塘送君歸洛陽彼都留上宰為我説中腸(度/)
威鳯池邊别冥鴻天際翔披雲見居守望日拜封章(禹/)
(錫/)春盡年華少舟通景氣長送行歡共惜寄逺意難忘
<pb:KR4c0051_WYG_032-16b>
(籍/)東道瞻軒蓋西園醉羽觴謝公深眷眄商皓信輝光
(行武/)舊徳推三友新篇代八行(缺/)
　　　　首夏猶清和聨句
記得謝家詩清和即此時(居易/)餘花數種在宻葉㡬重
垂(度/)芳謝人人惜隂成處處宜(禹錫/)水萍爭㸃綴梁燕
共追隨(行武/)亂蝶憐疎蕋殘鶯戀好枝(籍/)草香殊未歇
雲勢漸多竒(居易/)單服初寧體新篁已出籬(度/)與春為
别近覺日轉行遲(禹錫/)遶樹風光少侵階苔蘚滋(行武/)
<pb:KR4c0051_WYG_032-17a>
惟思奉歡樂長得在西池(籍/)
　　　　薔薇花聨句
似錦如霞色連春接夏開(禹錫/)波紅分影入風好帶香
來(度/)得地依東閣當階奉上台(行武/)淺深皆有態次第
暗相催(禹錫/)滿地愁英落縁堤惜棹迴(度/)芳濃濡雨露
明麗隔塵埃(行武/)似著燕脂染如經巧婦裁(居易/)奈花
無别計只有酒殘杯(籍/)
　　　　西池洛泉聨句
<pb:KR4c0051_WYG_032-17b>
東閣聴泉落能令野興多(行武/)散時猶帶沫淙處即跳
波(度/)徧洗磷磷石還驚泛泛鵞(籍/)色清塵不染光白月
相和(居易/)噴雪縈絲竹攅珠濺芰荷(禹錫/)對吟時合響
觸樹更搖柯(籍/)照圃紅分藥侵堦緑浸莎(居易/)日斜車
馬散餘韻逐鳴珂(禹錫/)
　　　　和樂天柘枝
柘枝本出楚王家玉面添嬌舞態奢鬆鬢改梳鸞鳯髻
新衫别織鬭雞紗鼓催殘拍腰身軟汗透羅衣雨㸃花
<pb:KR4c0051_WYG_032-18a>
畫席曲終辭别去便隨王母上烟霞
　　　　和樂天題真娘墓
薝蔔林中黄土堆羅襦繡黛巳成灰芳䰟雖死人不怕
蔓草逢春花自開幡蓋向風疑舞袖鏡燈臨曉似粧臺
呉王嬌女墳相近一片行雲應往來
　
　
　
<pb:KR4c0051_WYG_032-18b>
　
　
　
　
　
　
　
　劉賔客外集巻二

<pb:KR4c0051_WYG_033-1a>
欽定四庫全書
　劉賔客外集巻三　　　　唐　劉禹錫　撰
　　詩
　　　　客有話汴州新政書事寄令狐相公
天下咽喉今大寧軍城喜氣徹青冥庭前劒㦸朝迎日
筆底文章夜應星三省壁中題姓字萬人頭上見儀形
汴州忽復承平事正月看燈户不扃
　　　　和令狐相公郡齋對紫薇花
<pb:KR4c0051_WYG_033-1b>
明麗碧天霞丰茸紫綬花香聞荀令宅艷入孝王家㡬
嵗自榮樂髙情方歎嗟有人移上苑猶是占年華
　　　　令狐相公見示河中楊少尹贈答兼命繼之
兩首新詩百字餘朱絃玉磬韻難如漢家丞相重徵後
梁苑仁風一變初四面諸侯瞻節制八方通貨溢河渠
自従郄縠為元帥大將歸來盡把書
　　　　和令狐相公謝太原李侍中寄蒲桃
珍果出西域移根到北方昔年隨漢使今日寄梁王上
<pb:KR4c0051_WYG_033-2a>
相芳緘至行臺綺席張魚鱗含宿潤馬乳帶殘霜染指
鉛粉膩滿喉甘露香醖成十日酒味敵五雲漿咀嚼停
金盞稱嗟響畫堂慙非末至客不得一枝嘗
　　　　和令狐相公送趙常盈鍊師與中貴人同拜
　　　　　嶽及天台投龍畢却赴京師
銀璫謁者引蜺旌霞帔仙官到赤城白鶴迎來天樂動
金龍擲下海神驚元君伏奏歸中禁武帝親齋禮上清
何事夷門請詩送梁王文字上聲名
<pb:KR4c0051_WYG_033-2b>
　　　　令狐相公俯贈篇章斐然仰謝
鄂渚臨流别梁園衝雪來旅愁隨凍釋歡意待花開城
曉烏頻起池春鴈欲回飲和心自醉何必管絃催
　　　　詶令狐相公贈别
越聲長苦有誰聞老向湘山與楚雲海嶠新辭永嘉守
夷門重見信陵君田園松菊今迷路霄漢鴛鴻久絶羣
幸遇甘泉尚詞賦不知何客薦雄文
　　　　酬令狐相公寄賀遷拜之什
<pb:KR4c0051_WYG_033-3a>
邅迴二紀重為郎洛下遙分列宿光不見當闗呼早起
曽無侍史與焚香三花秀色通春幌十字清波遶宅牆
白首青衫誰比數相憐只是有梁王(相公昔曽以大僚/分司故有同病相)
(憐之/句)
　　　　酬令狐相公早秋見寄
公來第四秋樂國號無愁軍士遊書肆商人占酒樓熊
羆交黒矟賔客滿青油今日文章主梁王不姓劉
　　　　和令狐相公翫白菊
<pb:KR4c0051_WYG_033-3b>
家家菊盡黄梁國獨如霜瑩靜真琪樹分明對玉堂仙
人披雪&KR0769;素女不紅粧粉蝶來難見麻衣拂更香向風
搖羽扇含露滴瓊漿髙豔遮銀井繁枝覆象床桂叢慙
並發梅蕋妒先芳一入瑤華詠従兹播樂章
　　　　夏日寄宣武令狐相公
長憶梁王逸興多西園花盡興如何近來溽暑侵亭館
應覺清談勝綺羅境入篇章髙韻發風穿號令衆心和
承明欲謁先相報願拂朝衣逐曉珂
<pb:KR4c0051_WYG_033-4a>
　　　　令狐相公見示贈竹二十韻仍命繼和
髙人必愛竹寄興良有以峻節可臨戎虛心宜得士衆
芳信妍媚威鳯難棲止遂於鼙鼓間移植東南美封以
梁國土澆之浚泉水得地色不移凌空勢方起新青排
故葉餘粉籠疎理猶復隔牆藩何因出塵滓兹辰去前
蔽永日勞瞪視槭槭林已成熒熒玉相似親摹起心匠
洗滌在頥指曲直既瞭然孤髙何卓爾垂梢覆内屏迸
笋侵前戺妓席拂雲鬢賔階廕珠履抱琴恣閒翫執巻
<pb:KR4c0051_WYG_033-4b>
堪斜倚露下懸明璫風來韻清徵堅貞貫四候標格殊
百卉嵗晚當自知繁華豈云比古詩無贈竹髙唱従此
始一聴清瑤音崢然長在耳
　　　　和令狐相公入潼闗
寒光照旌節闗路曉無塵吏謁前丞相山迎舊主人東
瞻軍府靜西望&KR0239;書頻心共黄河水同昇天漢津
　　　　和令狐相公尋白閣老見留小飲因贈
傲士更逢酒樂天仍對花文章管星歴情興占年華宦
<pb:KR4c0051_WYG_033-5a>
達飜思退名髙却不誇惟存浩然氣相共賞烟霞
　　　　酬令狐相公雪中遊𤣥都見憶
好雪動髙情心期在玉京人披鶴&KR0769;出馬踏象筵行照
耀樓臺變淋漓松桂清𤣥都留五字使入步虛聲
　　　　和令狐相公以司空裴相見招南亭看雪四
　　　　　韻
重門不下闗樞務有餘閒上客同看雪髙亭盡見山瑞
呈霄漢外興入笑言間知是平陽㑹人人帶酒還
<pb:KR4c0051_WYG_033-5b>
　　　　和令狐相公别牡丹
平章宅裏一欄花臨到開時不在家莫道兩京非逺别
春明門外即天涯
　　　　酬令狐留守巡内至集賢院見寄
仙院文房隔舊宫當時盛事盡成空墨池半在頽垣下
書帶猶生蔓草中巡内因經九重苑裁詩又繼二南風
為兄手寫殷勤句遍歴三台各一通
　　　　和鄆州令狐相公春晚對花
<pb:KR4c0051_WYG_033-6a>
朱門退公後髙興對花枝望闕無窮思看書欲盡時含
芳朝競發凝艷晚相宜人意殷勤惜狂風豈得知
　　　　酬令狐相公春日言懐見寄
前陪看花處鄰里近王昌今想臨戎地旌旗出汶陽營
飛柳絮雪門耀㦸枝霜東望清河水心隨艑上郎
　　　　和令狐相公言懐寄河中楊少尹
章句慙非第一流世間才子暗陪遊呉宫已歎芙蓉死
(張司業詩云呉宫四面秋/江水天清露白芙蓉死)邊月空悲蘆管秋(李尚/書)任向
<pb:KR4c0051_WYG_033-6b>
洛陽稱傲吏(分司白/賔客)苦教河上領諸侯(天平/相公)石渠甘對
圖書老闗外楊公安穏不
　　　　遙和令狐相公坐中聞思帝鄉有感
當初造曲者為誰説得思鄉戀闕時滄海西頭舊丞相
停杯處分不須吹
　　　　酬令狐相公見寄
羣玉山頭住四年每聞笙鶴看諸仙何時得把浮丘袖
白日將昇第九天
<pb:KR4c0051_WYG_033-7a>
　　　　途次大梁雪中奉天平令狐相公書問兼示
　　　　　新什因思曩嵗従此拜辭形於短篇以申
　　　　　仰謝
逺守宦情薄故人書信來共曽花下别今獨雪中回紙
尾得新什眉頭還暫開此時同鴈鶩池上一徘徊
　　　　令狐相公自天平移鎮太原以詩申賀(相公/昔為)
　　　　　(并州/從事)
北都留守將天兵出入香街宿禁扃鼙鼓夜聞驚朔鴈
<pb:KR4c0051_WYG_033-7b>
旌旗曉動拂參星孔璋舊檄家家有叔度新歌處處聴
夷落遙知真漢相爭來屈膝看儀形
　　　　重酬前寄
邊烽寂寂盡收兵宫樹蒼蒼靜掩扃戎羯歸心如内地
天狼無角比凡星新成麗句開緘後便入清歌滿坐聴
呉苑晉祠遙望處可憐南北太相形
　　　　酬令狐相公秋懐見寄
寂寞蟬聲靜差池燕羽回秋鄰多越絶朔氣想臺駘相
<pb:KR4c0051_WYG_033-8a>
去數千里無因同一杯殷勤望飛鴈新自塞垣來
　　　　酬令狐相公六言見寄
巳嗟離别太逺更被光隂苦催呉苑燕辭人去汾川鴈
帶書來愁吟月落猶望憶夢天明未回今日便令歌者
唱兄詩送一杯
　　　　令狐相公自太原累示新詩因以酬寄
飛蓬巻盡塞雲寒戰馬閒嘶漢地寛萬里氷天無警急
一籠烽火報平安燈前妓樂留賔燕雪後山河出獵看
<pb:KR4c0051_WYG_033-8b>
珍重新詩逺相寄風情不似四登壇
　　　　酬太原令狐相公見寄
書信來天外瓊瑤滿匣中衣冠南渡逺旌節北門雄鶴
唳華亭月馬嘶榆塞風山川㡬千里惟有兩心同
　　　　酬令狐相公嵗暮逺懐見寄
别侣孤鶴怨沖天威鳯歸容光一以間夢想是耶非芳
訊逺彌重知音老更稀不如湖上鴈北向整毛衣
　　　　酬令狐相公親仁郭家花下即事見寄
<pb:KR4c0051_WYG_033-9a>
荀令園林好山公遊賞頻豈無花下侣逺望眼中人斜
日漸移影落英紛委塵一吟相思曲惆悵江南春
　　　　酬令狐相公首夏閒居書懐見寄
蕙草芳未歇緑槐隂巳成金罍唯獨酌瑤瑟有離聲翔
泳各殊勢篇章空寄情應憐三十載未變使君名(貞元/中自)
(郎官出守至/今三十一年)
　　　　酬令狐相公庭前白菊花謝偶書所懐見寄
數叢如雪色一旦冒霜開寒蕋差池落清香斷續來思
<pb:KR4c0051_WYG_033-9b>
深含别怨芳謝惜年催千里難同賞看看又早梅
　　　　酬令狐相公季冬南郊宿齋見寄
壇下雪初霽南城凍欲生齋心祠上帝髙步領名卿沐
浴含芳澤周旋聴佩聲猶憐廣平守寂寞竟何成
　　　　貞元中侍郎舅氏牧華州時余再忝科第前
　　　　　後由華覲謁陪登伏毒寺屢焉亦曽賦詩
　　　　　題於梁棟今典馮翊暇日登樓南望三峰
　　　　　浩然生思追想昔年之事因成篇題舊寺
<pb:KR4c0051_WYG_033-10a>
曽作闗中客頻經伏毒巖晴烟沙苑樹晚日渭川帆昔
是青春貌今悲白雪髯郡樓空一望含意巻髙簾
　　　　酬令狐相公杏花園下飲有懐見寄
年年曲江望花發即經過未飲心先醉臨風思倍多三
春看又盡兩地欲如何日望長安道空成勞者歌
　　　　和令狐相公春早朝回鹽鐵使院中作
柳動御溝清威遲堤上行城隅日未過山色雨初晴鶯
避傳呼起花臨府署明簿書盈几案要自有髙情
<pb:KR4c0051_WYG_033-10b>
　　　　令狐相公見示題洋州崔侍郎宅雙木𤓰花
　　　　　頃接侍郎同舍陪宴樹下吟翫來什輒成
　　　　　和章
金牛蜀路逺玉樹帝城春榮耀生華館逢迎欠主人簾
前疑小雪牆外麗行塵來去皆回首情深是徳鄰
　　　　和令狐僕射相公題龍回寺
兹地回鑾日皇家禪聖時路無胡馬跡人識漢官儀天
子旌旗度法王龍象隨知懷去家歎經此益遲遲(相公/家本)
<pb:KR4c0051_WYG_033-11a>
(咸陽有喬/木之思)
　　　　和令狐相公晚泛漢江書懐寄洋州崔侍郎
　　　　　閬州髙舍人二曹長
雨過逺山出江澄暮霞生因浮濟川舟遂作適野行郊
樹映緹騎水禽避紅旌田夫捐畚鍤織婦窺柴荆古岸
夏花發遙林晚蟬清沿洄方翫境鼓角巳登城部内有
良牧望中寄深情臨觴念佳期泛瑟動離聲寂寞一病
士夙昔接羣英多謝謫仙侣㡬時還玉京
<pb:KR4c0051_WYG_033-11b>
　　　　酬令狐相公使宅别齋初栽桂樹見懐之作
清淮南岸家山樹黒水東邊第一栽影近畫梁迎曉日
香隨緑酒入金杯根留本土依江潤葉起寒稜映月開
早晚隂成比梧竹九霄還放綵鵬來
　　　　令狐相公頻示新什早春南望遐想漢中因
　　　　　抒短章以寄情愫
軍城臨漢水旌斾起春風逺思見江草歸心看塞鴻野
花沿古道新葉映行宫惟有詩兼酒朝朝兩不同
<pb:KR4c0051_WYG_033-12a>
　　　　酬令狐相公見寄
才兼文武播雄名遺愛芳塵滿洛城身在行臺為僕射
書來甪里訪先生閒遊占得嵩山色醉臥髙聴洛水聲
千里相思難命駕七言詩裏寄深情
　　　　令狐相公春思見寄
一紙書封四句詩芳晨對酒逺相思長吟盡日西南望
猶及殘春花落時
　　　　令狐相公見示新栽蕙蘭二草之什兼命同
<pb:KR4c0051_WYG_033-12b>
　　　　　作
上國庭前草移來漢水潯朱門雖易地玉樹有餘隂豔
彩凝還泛清香絶復尋光華童子佩柔軟美人心惜晚
含逺思賞幽空獨吟寄言知音者一奏風中琴
　　　　和令狐相公南齋小讌聴阮咸
陋巷久蕪沈四絃有遺音雅聲發蘭室逺思含竹林座
絶衆賔語庭移芳樹隂飛觴助真氣寂聴無流心影似
白團扇調諧朱絃琴一毫不平意幽怨古猶今
<pb:KR4c0051_WYG_033-13a>
　　　　和令狐相公詠梔子花
蜀國花已盡越桃今已開色凝瓊樹倚香似玉京來且
賞同心處那憂别葉催佳人如擬詠何必待寒梅
　　　　酬令狐相公新蟬見寄
相去三千里聞蟬同此時清吟曉露葉愁噪夕陽枝忽
爾絃斷絶俄聞管參差洛橋碧雲晚西望佳人期
　　　　和令狐相公九日對黄白二菊花見懷
素萼迎寒秀金英帶露香繁華照旄鉞榮盛對銀黄琮
<pb:KR4c0051_WYG_033-13b>
璧交輝暎衣裳雜彩章晴雲遙葢覆秋蝶近悠揚空想
逢九日何由陪一觴滿叢佳色在未肯委嚴霜
　　　　城内花園頗曽遊翫令君居守亦有素期適
　　　　　春霜一夕委謝書實以答令狐相公見謔
樓下芳園最占春年年結侣採花頻繁霜一夜相撩冶
不似佳人似老人
　　　　令狐僕射與余投分素深縦山川阻峭然音
　　　　　問相繼今年十一月僕射疾不起聞予巳
<pb:KR4c0051_WYG_033-14a>
　　　　　承訃書寝門長慟後日有使者兩輩持書
　　　　　并詩計其日時已是卧疾手筆盈幅翰墨
　　　　　尚新詞一篇音韻彌切收淚握管以成報
　　　　　章雖廣陵之絃於今絶矣而葢泉之感猶
　　　　　庶聞焉焚之繐帳之前附于舊編之末
前日寢門慟至今悲有餘巳嗟萬花盡方見八行書滿
紙傳相憶裁詩怨索居危絃音有絶哀玉韻由虛忽歎
幽明異俄驚嵗月除文章雖不朽精魄竟焉如零淚霑
<pb:KR4c0051_WYG_033-14b>
青簡傷心見素車凄凉從此後無復望雙魚
　
　
　
　
　
　
　劉賔客外集巻三

<pb:KR4c0051_WYG_034-1a>
欽定四庫全書
　劉賔客外集巻四　　　　唐　劉禹錫　撰
　　詩
　　　　郡内書情獻裴侍中留守
功成頻獻乞身章擺落襄陽鎮洛陽萬乗旌旗分一半
八方風雨㑹中央兵符今奉黄公畧書殿曽隨翠鳯翔
心寄華亭一雙鶴日陪髙步繞池塘
　　　　詶樂天閒卧見寄
<pb:KR4c0051_WYG_034-1b>
散誕向陽眠將閑敵地仙詩情茶助爽藥力酒能宣風
碎竹間日露明池底天同年未同隠縁乞買山錢
　　　　詶樂天小亭寒夜有懷
寒夜隂雲起疎林宿鳥驚斜風閃燈影迸雪打窻聲竟
夕不能寐同年知此情漢皇無奈老何況本書生
　　　　奉和裴晉公凉風亭睡覺
驪龍睡後珠元在仙鶴行時步又輕方寸瑩然無一事
水聲來似玉琴聲
<pb:KR4c0051_WYG_034-2a>
　　　　和樂天閒園獨賞八韻前以蜂鶴拙句寄呈
　　　　　今辱蝸蟻妍詞見答因成小巧以取大咍
永日無人事芳園注興行陶廬樹可愛潘宅雨新晴傅
粉琅玕節薫香菡萏莖榴花裙色好桐子藥圓成柳蠧
枝偏亞桑閒葉再生睢盱欲鬬雀索漠不言鶯動植隨
四氣飛沈含五情槍榆與水擊小大强為名
　　　　詶樂天衫酒見寄
酒法衆傳呉米好舞衣偏向越羅輕動搖浮蟻香濃甚
<pb:KR4c0051_WYG_034-2b>
装束輕鴻意態生閱曲定知能自適舉杯應歎不同傾
終朝相憶終年别對景臨風無限情
　　　　兩何如詩謝裴令公贈别二首
一言一顧重重何如今日陪遊清洛苑昔年别入承明
廬
一東一西别别何如終期大冶再鎔鍊願託扶搖翔碧
虛
　　　　將之官留辭裴令公留守
<pb:KR4c0051_WYG_034-3a>
祖帳臨伊水前旌指渭河風烟里數少雲雨别情多重
疊受恩久邅迴如命何東山與東閣終異再經過
　　　　詶喜相遇同州與樂天替代
舊託松心契新交竹使符行年同甲子筋力羨丁夫别
後詩成帙攜來酒滿壺今朝停五馬不獨為羅敷(前章/所言)
(春草白君之舞/妓也故有此答)
　　　　奉和裴令公新成緑野堂即書
藹藹鼎門外澄澄洛水灣堂皇臨緑野坐卧看青山位
<pb:KR4c0051_WYG_034-3b>
極却忘貴功成欲愛閒官名思管籥心術去機闗禁苑
凌晨出園花及露攀池塘魚拔刺竹逕鳥綿蠻志在安
瀟灑嘗經歴險艱髙情方造適衆意望徵還好客交珠
履華筵舞玉顔無因隨賀燕翔集畫梁間
　　　　自左馮歸洛下詶樂天兼呈裴令公
新恩通籍在龍樓分務神都近舊丘自有園公紫芝侣
(時賔行四人/盡在洛中)仍追少傅赤松遊華林霜葉紅霞晚伊水
晴光碧玉秋更接東山文酒㑹始知江左未風流(王儉/云江)
<pb:KR4c0051_WYG_034-4a>
(左風流宰相/唯有謝安)
　　　　秋齋獨坐寄樂天兼呈呉方之大夫
空齋寂寂不生塵藥物方書繞病身纎草數莖勝静地
幽禽忽至似佳賔世間憂喜雖無定釋氏銷磨盡有因
同向洛陽閒度日莫教風景屬他人
　　　　和樂天齋戒月滿夜對道場偶懷詠
常脩清靜去繁華人識王城長者家案上香烟鋪貝葉
佛前燈焰透蓮花持齋已滿招閒客理曲先聞命小娃
<pb:KR4c0051_WYG_034-4b>
明日若過方丈室還應問為法來耶
　　　　呉方之見示獨酌小醉首篇樂天續有詶答
　　　　　皆含戲謔極至風流兩篇之中並䝉見屬
　　　　　輒呈濫吹益美來章
閒門共寂任張羅靜室同虛養太和塵世歡娯開意少
醉鄉風景獨遊多散金疎傅尋常樂枕麴劉生取次歌
計㑹雪中爭挈榼鹿裘鶴&KR0769;逓相過
　　　　詶樂天齋滿日裴令公置宴席上戲贈
<pb:KR4c0051_WYG_034-5a>
一月道場齋戒滿今朝華幄管絃迎銜杯本自多狂態
事佛無妨有佞名酒力半酣愁已散文鋒未鈍老猶爭
平陽不獨容賔醉聴取喧呼吏舍聲
　　　　詶樂天偶題酒瓮見寄
従君勇斷抛名後世路榮枯見㡬回門外紅塵人自走
甕頭清酒我初開三冬學任胷中有萬户侯須骨上來
何幸相招同醉處洛陽城裏好池臺
　　　　答裴令公雪中訝白二十二與諸公不相訪
<pb:KR4c0051_WYG_034-5b>
　　　　　之什
玉樹瓊樓滿眼新的知開閤待諸賔遲遲未去非無意
擬作梁園坐右人
　　　　詶樂天請裴令公開春加宴
髙名大位能兼有恣意遨遊是特恩二室烟霞成步障
三州風物是家園晨窺苑樹韶光動晚度河橋春思繁
絃管常調客常滿但逢花處即開樽
　　　　樂天示過敦詩舊宅有感一篇吟之泫然追
<pb:KR4c0051_WYG_034-6a>
　　　　　想昔事因成繼和以寄苦懐
凄凉同到故人居門枕寒流古木疎向秀心中嗟棟宇
蕭何身後散圖書本營歸計非無意唯算生涯尚有餘
忽憶前因更惆悵丁寧相約速懸車(敦詩與予及樂天/三人同甲子平生)
(相約同/休洛中)
　　　　呉方之見示聴江西故吏朱幼恭歌三篇頗
　　　　　有懐故林之思吟諷不足因而和之
侯家故吏歌聲發逸處能髙怨處低今嵗洛中無雨雪
<pb:KR4c0051_WYG_034-6b>
眼前風景是江西
　　　　閒坐憶樂天以詩問酒熟未
案頭開縹帙肘後檢青囊唯有達生理應無治老方減
書存眼力省事養心王君酒何時熟相攜入醉鄉
　　　　和樂天洛城春齊梁體八韻
帝城宜春入遊人喜意長草生季倫谷花出莫愁坊斷
雲發山色輕風漾水光樓前戲馬地樹下鬬雞場白頭
自為侣緑酒亦滿觴潘園觀種植謝墅閱池塘至門似
<pb:KR4c0051_WYG_034-7a>
隠逸過老不悲傷相問焉功徳銀黄遊故鄉
　　　　三月三日與樂天及河南李尹奉陪裴令公
　　　　　泛洛禊飲各賦十二韻
洛下今脩禊羣賢勝㑹稽盛筵陪玉鉉通籍盡金閨波
上神仙妓岸傍桃李蹊水嬉如鷺振歌響雜鶯啼歴覽
風光好沿洄意思迷棹歌能儷曲墨客競分題翠幄連
雲起香車向道齊人誇綾步障馬惜錦障泥塵暗宫牆
外霞明苑樹西舟形隨鷁轉橋影與虹低川色晴猶逺
<pb:KR4c0051_WYG_034-7b>
烏聲暮欲棲唯餘踏青伴待月魏王堤
　　　　寄和東川楊尚書慕巢兼寄西川繼之二公
　　　　　近従弟兄情分偏睦早忝遊舊因成是詩
太華蓮峯降嶽靈兩川棠樹接郊坰政同兄弟人人樂
曲奏塤箎處處聴楊葉百穿榮㑹府芝泥五色耀天庭
各抛筆硯誇旄鉞莫遣文星讓將星
　　　　秋中暑退贈樂天
暑服宜秋著清琴入夜彈人情皆向菊風意欲摧蘭嵗
<pb:KR4c0051_WYG_034-8a>
稔貧心泰天凉病體安相逢取次第却甚少年歡
　　　　和樂天洛中雪中宴集寄汴州李尚書
洛城無事足杯盤風雪相和嵗欲闌樹上因依見寒鳥
坐中收拾盡閒官笙歌要請頻何爽笑語忘機拙更歡
遙想兔園今日㑹瓊林滿眼映旂竿
　　　　喜遇劉二十八偶書兩韻聨句
病來佳興少老去舊遊稀笑語縦横作盃觴絡繹飛(度/)
清談如水玉逸韻貫珠璣髙位當金鉉虛懐似布衣(禹/)
<pb:KR4c0051_WYG_034-8b>
(錫/)巳榮狂取樂仍任醉忘機捨眷將何適留歡便是歸
(居易/)鳳儀常欲附蛟力自知微願假樽罍末膺門自此
依(紳/)
　　　　劉二十八自汝赴左馮塗經洛中相見聨句
不歸丹掖去銅竹漫云云唯喜因過我須知未賀君(度/)
詩聞安石詠香見令公熏欲首函闗路來披緱嶺雲(居/)
(易/)貂蟬公獨步鴛鷺我同羣插羽先飛酒交鋒便戰文
(紳/)鎮嵩知表¶徳定鼎為銘勲顧鄙容商洛徵歡候汝墳
<pb:KR4c0051_WYG_034-9a>
(禹錫/)頻年多謔浪此夕任喧紛故態猶應在行期未要
聞(度/)游藩榮已久捧袂惜將分詎厭杯行疾唯愁日向
曛(居易/)窮隂初莽蒼離思漸氤氲殘雪午橋岸斜陽伊
水濆(紳/)上謨尊右掖全畧靜東軍萬頃徒稱量滄溟詎
有垠(禹錫/)
　　　　予自到洛中與樂天為文酒之㑹時時搆詠
　　　　　樂不可支則慨然共憶夢得而夢得亦分
　　　　　司至止歡愜可知因為聨句
<pb:KR4c0051_WYG_034-9b>
成周文酒㑹吾友勝鄒枚唯憶劉夫子而今又到來(度/)
欲迎先倒屣亦坐便傾盃飲許伯倫右詩推公幹才(並/以)
(本事/居易)久曽聆郢唱重喜上燕臺晝話牆隂轉宵歡斗柄
迴(禹錫/)新聲還共聴故態復相咍遇物皆先賞従花半
未開(度/)起時烏帽側散處玉山頽墨客諠東閣文星犯
上台(居易/)詠吟君稱首疎放我為魁憶戴何勞訪(隨夢/得夢)
(得分司/而來)留髠不用猜(宴席上老夫暫起/樂天宻坐不動足)奉觴承麴蘖落
筆捧瓊瑰醉弁無妨側詞鋒不可摧(此兩韻美令/公也居易)水軒
<pb:KR4c0051_WYG_034-10a>
看翡翠石徑踐莓苔童子能騎竹佳人解詠梅(陪遊南/宅之境)
(禹/錫)洛中三可矣鄴下七悠哉自向風光急不須絃管催
(度/)樂觀魚踴躍閒愛鸖裵&KR0966;烟柳青凝黛波萍緑撥醅
(居易/)春榆初改火律管又飛灰紅藥多遲發碧松宜亂
栽(禹錫/)馬嘶駞陌上鷁泛鳯城隈色色時堪惜㱔㱔病
莫推(度/)涸流尋軋軋餘刃轉恢恢従此知心伏無因敢
自媒(禹錫/)室隨親客入席許舊寮陪逸興嵇將阮交情
陳與雷(此二句屬夢/得也居易)洪爐思哲匠大厦要羣材佗日登
<pb:KR4c0051_WYG_034-10b>
龍路應知免曝鰓(禹錫/)
　　　　洛中早春贈樂天
漠漠復靄靄半晴將半隂春來自何處無迹日以深韶
嫩水後木輕盈烟際林藤生欲有託柳弱不自任花意
已含蓄鳥言尚沈吟期君當此時與我恣追尋飜愁闌
漫後春暮却傷心
　　　　和樂天讌李周美中丞宅池上賞櫻桃花
櫻桃千萬枝照耀如雪天王孫讌其下隔水疑神仙宿
<pb:KR4c0051_WYG_034-11a>
露發清香初陽動暄妍妖姬滿鬢插酒客折枝傳同此
賞芳月㡬人有華筵杯行勿遽辭好醉逸三年
　　　　和牛相公遊南莊醉後寓言戲贈樂天兼見
　　　　　示
城外園林初夏天就中野趣在西偏薔薇亂發多臨水
鸂鶒雙遊不避船水底逺山雲似雪橋邊平岸草如烟
白家唯有盃觴興欲把頭盤打少年
　　　　思黯南墅賞牡丹花
<pb:KR4c0051_WYG_034-11b>
偶然相遇人間世合在増城何姥家有此傾城好顔色
天教晚發賽諸花
　　　　樂天少傅五月長齋廣延緇徒謝絶文友坐
　　　　　成暌間因以戲之
五月長齋戒深居絶送迎不離通徳里便是法王城舉
目皆僧事全家少俗情精脩無上道結念未來生賔閤
緇衣占書堂信鼓鳴戲童為塔象啼鳥學經聲黍用青
菰角葵承玉露烹馬家供薏苡劉氏餉蕪菁暗網籠歌
<pb:KR4c0051_WYG_034-12a>
扇流塵晦酒鐺不知何次道作佛㡬時成
　　　　樂天池館夏景方妍白蓮初開綵舟空泊唯
　　　　　邀緇侣因以戲之
池館今正好主人何寂然白蓮方出水碧樹未鳴蟬靜
室宵聞磬齋㕑晚絶烟蕃僧如共載應不是神仙
　　　　詶樂天晚夏閑居欲相訪先以詩見貽
池榭堪臨泛翛然散鬱陶步因驅鸖緩吟為聴蟬髙林
宻添新竹枝低縋晚桃酒醅晴易熟藥圃夏頻薅老是
<pb:KR4c0051_WYG_034-12b>
班行舊閒為鄉里豪經過更何處風景屬吾曹
　　　　詶樂天感秋凉見寄
庭晚初辨色林秋微有聲槿衰猶强笑蓮迥却多情簷
燕歸心動韝鷹俊氣生閑人占閒景酒熟且同傾
　　　　樂天以愚相訪沽酒致歡因成七言聊以奉
　　　　　答
少年曽醉酒旗下同輩黄衣頷亦黄蹴踏青雲尋入仕
蕭條白髮且飛觴令徵古事歡生雅客喚閒人興任狂
<pb:KR4c0051_WYG_034-13a>
猶勝獨居荒草院蟬聲聴盡到寒螿
　　　　秋晚新晴夜月如練有懷樂天
雨歇晚霞明風調夜景清月髙微暈散雲薄細鱗生露
草百蟲思秋林千葉聲相望一步地脈脈萬重情
　　　　和思黯南莊見示
丞相新家伊水頭智囊心匠日増脩化成池沼無痕跡
奔走清波不自由臺上看山徐舉酒潭中見月慢回舟
従來天下推尤物合屬人間第一流
<pb:KR4c0051_WYG_034-13b>
　　　　同留守王僕射各賦春中一物從一韻至七
鶯能語多情春將半天欲明始逢南陌復集東城林疎
時見影花宻但聞聲營中縁催短笛樓上來定哀箏千
門萬户垂楊裏百囀如簧烟景晴
　　　　和樂天春詞依憶江南曲拍為句
春去也多謝洛城人弱柳従風疑舉袂叢蘭裛露似霑
巾獨坐亦含嚬
　　　　謝樂天聞新蟬見贈
<pb:KR4c0051_WYG_034-14a>
碧樹有蟬後烟雲改容光瑟然引秋氣芳草日夜黄夾
道喧古槐臨池思垂楊離人下憶淚忠士激剛腸昔聞
阻山川今聴同匡牀人情便所遇音韻豈殊常因之比
笙竽送我遊醉鄉
　　　　新秋對月寄樂天
月露發光彩此時方見秋夜凉金氣應天靜火星流蛩
響偏依井螢飛直過樓相知盡白首清景復追遊
　　　　詶樂天小臺晚坐見憶
<pb:KR4c0051_WYG_034-14b>
小臺堪逺望獨上清秋時有酒無人勸看山祗自知幽
禽轉新竹孤蓮落靜池髙門勿遽掩好客無前期
　　　　早秋雨後寄樂天
夜雲起河漢朝雨洒髙林梧葉先風落草蟲迎濕吟簟
凉扇恩薄室靜琴思深且喜炎前别安能懐寸隂
　　　　和樂天秋凉閒卧
暑退人體輕雨餘天色改荷珠貫索斷竹粉殘粧在髙
僧掃室請逸客登樓待槐柳漸蕭疎閒門少光彩
<pb:KR4c0051_WYG_034-15a>
　　　　秋晚病中樂天以詩見問力疾奉酬
耳虛多聴逺展轉晨雞鳴一室背燈卧中夜掃葉聲蘭
芳經雨敗鸖病得秋輕肯踏衡門草唯應是友生
　　　　和樂天燒藥不成命酒獨醉
九轉欲成就百神應主持鶯啼鼎上去老貌鏡中悲却
顧空丹竈回心向酒巵醺然耳熱後暫似少年時
　　　　詶樂天詠老見示
人誰不願老老去有誰憐身瘦帶頻減髮稀冠自偏廢
<pb:KR4c0051_WYG_034-15b>
書縁惜眼多炙為隨年經事還諳事閱人如閱川細思
皆幸矣下此便翛然莫道桑榆晚為霞尚滿天
　　　　嵗夜詠懐
彌年不得意新嵗又如何念昔同遊者而今有㡬多以
閒為自在將夀補蹉跎春色無新故幽居亦見過
　　　　元日樂天見過因舉酒為賀
漸入有年數喜逢新嵗來震方天籟動寅位帝車回門
巻掃殘雪林園驚早梅與君同甲子夀酒讓先杯
<pb:KR4c0051_WYG_034-16a>
　　　　裴令公見示詶樂天寄奴買馬絶句斐然仰
　　　　　和且戲樂天
常奴安得似方回爭望追風絶足來若把翠娥酬緑耳
始知天下有竒才
　　　　詶思黯代書見戲
官冷如漿病滿身凌寒不易過天津少年留守多情興
請待花時作主人
　　　　詶思黯見示小飲四韻
<pb:KR4c0051_WYG_034-16b>
抛却人間第一官俗情驚怪我方安兵符相印無心戀
洛水嵩雲恣意看三足鼎中知味久百尋竿上擲身難
追呼故舊連宵飲直到天明興未闌
　　　　詶樂天醉後狂吟十韻(來章有移家/惟醉和之句)
散誕人間樂逍遙地上仙詩家登逸品釋氏悟真筌制
誥留臺閤歌詞入管絃處身於木鴈任世變桑田吏隠
情兼遂儒𤣥道兩全八闗齊適罷三雅興尤偏文墨中
年舊松筠晚嵗堅魚書曽替代香火有因縁(陸法和云/與梁元帝)
<pb:KR4c0051_WYG_034-17a>
(於空王寺佛前/訂香火因緣)欲向醉鄉去猶為色界牽好吹楊柳曲
為我舞金鈿
　　　　詶牛相公獨飲偶醉寓言見示
宫漏夜丁丁千門閉霜月華堂列紅燭絲管靜中發歌
眉低有思舞體輕無骨主人啓酡顔酣暢浹映髮猶思
城外客阡陌不可越春意日夕深此歡無斷絶
　　　　和僕射牛相公春日閒坐見懐
官曹崇重難頻入第宅清閒且獨行階蟻相逢如偶語
<pb:KR4c0051_WYG_034-17b>
園蜂速去恐違程人於紅藥惟看色鶯到垂楊不惜聲
東洛池臺怨抛擲移文非久㑹應成
　　　　牛相公見示新什謹依本韻次用以抒下情
劇韻新篇至因難始有能雨天龍變化晴日鳳騫騰遊
海驚何極聞韶素不曽愜心時拊髀擊節自麾肱符彩
添俞墨波瀾起剡藤揀金光熠熠累璧勢層層珠媚多
蔵賈花撩欲定僧封來真寳物寄與媿文朋巳老無時
疾(時洛中時癘/多傷少年)長貧望嵗登雀羅秋寂寂蟲翅曉薨薨
<pb:KR4c0051_WYG_034-18a>
羸驥方辭絆虛舟已絶絙榮華甘死别健羨亦生憎玉
柱琤瑽韻金觥雹凸稜何時良宴㑹促膝對華燈
　　　　秋霖即事聨句三十韻
蕭索窮秋月蒼茫苦雨天泄雲生棟上行潦入庭前(居/易)
(送上/僕射)苔色侵三徑波聲想五絃井蛙爭入户轍鮒亂歸
泉(起送上中/丞大監)髙霤愁晨坐空階警夜眠鶴鳴猶未已蟻
穴亦頻遷(禹錫送上/少傅侍郎)散漫疎還宻空濛斷又連竹霑青
玉潤荷滴白珠圓(居易/)地濕灰蛾滅池添水馬憐有苗
<pb:KR4c0051_WYG_034-18b>
霑霢霂無月弄潺湲(起/)籬菊潛開秀園蔬已罷鮮斷行
隨鴈翅孤嘯聳鳶肩(禹錫/)橋柱黏黄菌牆衣㸃緑錢草
荒行藥路沙淀釣魚船(居易/)長者車猶阻髙人榻且懸
(此思劉台/之來也)金烏何日見玉爵㡬時傳(起/)近井桐先落當
簷石欲穿趨風誠有戀披霧邈無縁(禹錫以答/懸榻之召)廩米陳
生醭庖薪濕起烟鳴鷄潜起曉急景暗彫年(居易/)葢洒
髙松上絲繁細柳邊拂叢時起蝶墜葉乍驚蟬(起/)巾角
皆爭墊裙裾别似湔人多䝉翠被馬盡著連乾(禹錫/)好
<pb:KR4c0051_WYG_034-19a>
客無來者貧家但悄然寒泥印鶴跡漏壁絡蝸涎(居易/)
蚊聚雷侵室鷗翻浪滿川上樓愁羃羃遶舍厭濺濺(起/)
律候今秋矣歡娯久曠焉但令髙興在晴後奉周旋(禹/)
(錫/)
　　　　喜晴聨句
苦雨晴何喜喜於未雨時氣收雲物變聲樂鳥烏知(居/易)
(送上/僕射)蕙泛光風圃蘭開皎月池千峯分逺近九陌好追
隨(起送上/尚書)白日開天路𤣥隂巻地維餘清在林薄新照
<pb:KR4c0051_WYG_034-19b>
入漣漪(禹錫/)碧樹凉先落青蕪濕更滋㬠毛經浴鶴曳
尾出泥龜(居易/)舞去商羊速飛來野馬遲柱邊無潤礎
臺上有遊絲(起/)橋淨行塵息堤長禁柳垂宫城開睥睨
觀闕麗罘罳(禹錫/)洛水澄清鎮嵩烟展翠帷梁成虹乍
見市散蟣初移(居易/)藉草風猶暖攀條露已晞屋穿添
碧瓦牆缺召金縋(起/)迥澈來雙目昏煩去四支霞文晚
煥爛星彩夕參差(禹錫/)爽助門庭肅寒摧草木衰黄乾
向陽菊紅洗得霜梨(居易/)假葢閑誰惜彈絃燥更悲散
<pb:KR4c0051_WYG_034-20a>
蹄良馬穏炙背野人宜(起/)洞户晨輝入空庭宿霧披推
牀出書目傾笥上衣椸(禹錫/)道路行非阻軒居望可期
無辭訪圭竇且願見瓊枝(居易/)山閣蓬萊客(古以祕書/喻蓬萊)
儲宫羽翼師(此言/少傅)每優陪麗句何暇覿英姿(起以酬圭/竇之言)
翫景方搔首懷人尚斂眉因吟仲文什髙興盡於斯(禹/)
(錫/)
　　　　㑹昌春連宴即事
元年寒食日上已暮春天雞黍三家㑹鶯花二節連(居/)
<pb:KR4c0051_WYG_034-20b>
(易/)光風初淡蕩美景漸暄妍簮組蘭亭上車輿曲水邊
(禹錫/)松聲添奏樂草色助鋪筵雀舫宜閒泛螺杯任漫
傳(起/)園蔬香帶露㕑柳暗蔵烟麗句輕珠玉清談勝管
絃(居易/)陌喧金距鬭樹動綵繩懸姹女粧梳豔遊童衣
服鮮(禹錫/)圃香知種蕙池暖憶開蓮怪石雲疑觸夭桃
火欲燃(起/)正歡唯恐散雖醉未思眠嘯傲人間世追隨
地上仙(居易/)燕來雙涎涎鴈去累翩翩行樂真吾事尋
芳獨我先(禹錫/)滯周慙太史(太史公留滯周南/今榮示慙古人矣)入洛繼
<pb:KR4c0051_WYG_034-21a>
先賢(此言劉白聲價/與二陸爭長矣)昔恨多分手今歡謬比肩(起/)病猶
陪讌飲老更奉周旋望重青雲客情深白首年(居易/)遍
嘗珍饌後許入畫堂前舞袖翻紅炬歌鬟插寳蟬(禹錫/)
斷金多感激倚玉貴遷延説史吞顔注論詩笑鄭箋(起/)
松筠寒不變膠漆冷彌堅興伴王尋戴(謂隨僕射/過尚書也)榮同
隗在燕(居易/自謂)擲盧誇使氣刻燭鬬成篇實藝皆三捷虛
名愧六聨(禹錫/)興闌猶舉白話靜毎思𤣥更説歸時好
亭亭月正圓(起/)
<pb:KR4c0051_WYG_034-21b>
　　　　僕射來示有三春向晚四者難并之説誠哉
　　　　　是言輒引起題重為聨句疲兵再戰勍敵
　　　　　難降下筆之時囅然自哂走呈僕射兼簡
　　　　　尚書
三春今向晚四者昔難并借問低眉坐何如攜手行(居/)
(易/)舊遊多過隙新宴且尋盟鸚鵡林須樂麒麟閣未成
(起/)分隂當愛惜遲景好逢迎林野薫風起樓臺穀雨晴
(禹錫/)牆低山半出池廣水初平橋轉長虹曲舟回小鷁
<pb:KR4c0051_WYG_034-22a>
輕(居易/)殘花猶布繡宻竹自聞笙欲過芳菲節難忘宴
慰情(起/)月輪行似箭時物勢如傾見鴈隨兄去聴鶯來
友聲(禹錫/)蕙長書帶展菰嫩剪刀生坐宻衣裳暖堂虛
絲管清(居易/)峯巒侵碧落草木近朱明與㸃非沂水陪
膺是洛城(白嘗為三川/守故云起)撥醅爭緑醑卧酪待朱櫻㡬處
能留客何人喚解酲(禹錫/)舊儀尊右揆新命寵春卿有
喜鵲頻語無機鷗不驚(居易/)青林思小隠白雪仰芳名
訪舊殊千里登髙賴九城(起/)鄼侯司管鑰疎傅傲簮纓
<pb:KR4c0051_WYG_034-22b>
綸綍曽同掌烟霄即上征(禹錫/)册庭嘗接武書殿忝連
衡蘭室春彌馥松心晚更貞(居易/)琴招翠羽下釣掣紫
鱗呈只願回烏景誰能避兕觥(起/)方知醉兀兀應勝走
營營鳯閣鸞臺路従他年少爭(居易更/呈二公)
　　　　樂天是月長齋鄙夫此時愁卧里閭非逺雲
　　　　　霧難披因以寄懐遂為聨句所期解悶焉
　　　　　敢驚禪
五月長齋月文心苦行心蘭蔥不入户薝蔔自成林(夢/)
<pb:KR4c0051_WYG_034-23a>
(得/)䕶戒先辭酒嫌喧亦徹琴塵埃賔位靜香火道場深
(樂天/)我靜馴狂象餐餘施衆禽定知於佛佞豈復向書
淫(夢得/)欄藥凋紅豔庭槐換緑隂風光徒滿目雲霧未
披襟(樂天/)樹為清凉倚池因盥漱臨蘋芳遭燕拂蓮坼
待蜂尋(夢得/)舍下環流水窻中列逺岑苔斑錢剝落石
怪玉嶔崟(樂天/)鵲頂迎秋秃鶯喉入夏瘖柳絲垂色綖
棘刺露長針(夢得/)散秩身猶幸趨朝力不任官將方共
拙年與病交侵(樂天/)徇樂非時選忘機似陸沈鑒容稱
<pb:KR4c0051_WYG_034-23b>
四皓捫腹有三壬(夢得/)攜手慙連璧同心許斷金紫芝
雖繼唱(前後各/在賔客)白雪少知音(樂天/)憶罷呉門守相逢楚
水潯舟中頻曲宴夜後各加斟(夢得/)濁酒銷殘漏絃聲
間逺砧酡顔舞長袖宻坐接華簪(樂天/)持論峯巒峻戰
文矛㦸森笑言誠莫逆造次必相箴(夢得/)往事應如昨
餘歡迄至今迎君常倒屣訪我輒攜衾(樂天/)隂魄初離
畢(將有/後雨)陽光正在參(五月/之節)待公休一食縦飲共狂吟(夢/)
(得/)
<pb:KR4c0051_WYG_034-24a>
　
　
　
　
　
　
　
　
<pb:KR4c0051_WYG_034-24b>
　
　
　
　
　
　
　
　劉賔客外集巻四

<pb:KR4c0051_WYG_035-1a>
欽定四庫全書
　劉賔客外集巻五　　　　唐　劉禹錫　撰
　　雜詩
　　　　答張侍御賈喜再登科後自洛赴上都贈别
又被時人寫姓名春風引路入京城知君憶得前身事
分付鶯花與後生
　　　　和武中丞秋日寄懷簡諸僚故
退朝還公府騎吹息繁音吏散秋庭寂鳥啼烟樹深威
<pb:KR4c0051_WYG_035-1b>
生奉白簡道勝外華簪風物清逺目功名懷寸隂雲衢
念前侣綵翰寫沖襟凉菊照幽院敗荷攅碧潯感時江
海思報國松筠心空愧夀陵步芳塵何處尋
　　　　赴連州途經洛陽諸公置酒相送張員外賈
　　　　　以詩見贈率爾詶之
謫在三湘最逺州邊鴻不到水南流如今暫寄尊前笑
明日辭君步步愁
　　　　贈元九侍御文石枕以詩奬之
<pb:KR4c0051_WYG_035-2a>
文章似錦氣如虹宜薦華簪緑殿中縱使真飇生旦夕
猶堪拂拭愈頭風
　　　　詶元九侍御贈璧竹鞭長句
碧玉孤根生在林美人相贈比雙金初開郢客緘封後
想見巴山氷雪深多節本懐端直性露青猶有嵗寒心
何時策馬同歸去闗樹扶疎敲鐙吟
　　　　和李六侍御文宣王廟釋奠作
歎息魯先師生逢周室卑有心律天道無位救陵夷歴
<pb:KR4c0051_WYG_035-2b>
聘不能用領徒空爾為儒風正禮樂旅象入蓍龜西狩
非其應中都安足施世衰由我賤泣下為人悲遺教光
文徳興王叶夢期土田封後𦙍冕服飾虛儀鐘鼓膠庠
薦牲牢郡邑祠聞君喟然歎偏在上丁時
　　　　敬詶徹公見寄二首
凄凉沃洲僧憔悴柴桑宰别來二十年唯餘兩心在越
江千里鏡越嶺四時雪中有逍遙人夜深觀水月
　　　　詶元九院長自江陵見寄
<pb:KR4c0051_WYG_035-3a>
無事尋花至仙境等閒栽樹比封君金門通籍真多士
黄紙除書每日聞
　　　　韓十八侍御見示岳陽樓别竇司直詩因令
　　　　　屬和重以自述故足成六十二韻
楚江何蒼然曽瀾七百里孤城寄逺目一寫無窮巳蕩
漾浮天葢四環宣地里積漲在三秋混成非一水冬遊
見清淺春望多洲渚雲錦逺沙明風烟青草靡火星忽
南見月硤方東迤雪波西山來隠若長城起獨専朝宗
<pb:KR4c0051_WYG_035-3b>
路駛悍不可止支川讓其威蓄縮至南委熊武走蠻落
(熊武二/溪名)瀟湘來奥鄙炎蒸動泉源積潦捜山趾歸往無
旦夕包含通逺邇行當白露時眇視秋光裏曙色未昭
晰露華遙斐亹浩耳神骨清如觀混元始我風忽震盪
驚浪迷津涘怒激鼔鏗訇蹙成山巋硊鵾鵬疑變化罔
象何恢詭噓吸寫樓臺騰驤露鬐尾景移羣動息波靜
繁音弭明月出中央青天絶纎滓素光淡無際緑靜平
如砥空影渡鵷鴻秋聲思蘆葦鮫人弄機杼貝闕駢紅
<pb:KR4c0051_WYG_035-4a>
紫珠蛤吐玲瓏文鰩翔旖旎水鄉呉蜀限地勢東南庳
翼軫粲垂精衡巫屹環峙名雄七澤藪國辨三苗氏唐
羿斷脩虵荆王憚(下逆/反)青兕秦狩跡猶在虞巡路従此
軒后奏宫商騷人詠蘭芷茅嶺潜相應橘洲傍可指郭
璞驗幽經羅含著前紀觀律戚里族按道侯家子聨袂
登髙樓臨軒笑相視假守亦髙卧(竇時權/領郡事)墨曹正垂耳
(韓亦量移/江陵法曹)契闊話温凉壺觴慰遷徙地偏山水秀客重
杯盤侈紅袖花欲然銀燈晝相似興含更抵掌樂極同
<pb:KR4c0051_WYG_035-4b>
啟齒筆鋒不能休藻思一何綺伊余負微尚夙昔慙知
已出入金馬門交結青雲士襲芳踐蘭室學古遊槐市
策慕宋前軍文師漢中壘陋容昧俯仰孤志無依倚衞
足不如葵漏川空歎蟻幸逢萬物泰獨處窮途否鎩翮
重疊傷兢䰟再三禠蘧瑗亦屢化左丘猶有恥桃源訪
仙宫薛服祠山鬼故人南臺舊一别如弦矢今朝㑹荆
巒斗酒相宴喜為余出新什笑抃隨伸紙奕若觀五色
歡然臻四美委曲風濤事分明窮達㫖洪韻發華鐘凄
<pb:KR4c0051_WYG_035-5a>
音激清徵羊濬要(平聲/)共和江淹多雜擬徒欲仰髙山
焉能追逸軌湘洲路四達巴陵城百雉何必顔光禄留
詩張内史
　　　　詶竇員外使君寒食日途次松滋渡先寄示
　　　　　四韻
楚鄉寒食橘花時野渡臨風駐綵旗草色連雲人去住
水紋如縠燕差池朱輪尚憶羣飛雉青綬初縣左顧龜
非是湓城魚司馬水曹何事與新詩
<pb:KR4c0051_WYG_035-5b>
　　　　和竇中丞晚入容江作
漢郡三十六鬱林東南遙人倫選清臣天外頒詔條桂
水步秋浪火山凌霧朝分圻辨風物入境聞謳謠莎岸
見長亭烟林隔麗譙日落舟益駛川平旗自飄珠浦逺
明滅金沙晴動搖一吟道中作離思懸層霄
　　　　吕八見寄郡内書懐因而戲和
文苑振金聲循良冠百城不知今史氏何處列君名
　　　　寄楊八拾遺(時出為國子主簿分司東都韓/十八員外亦轉國子博士同在)
<pb:KR4c0051_WYG_035-6a>
　　　　　(洛/陽)
聞君前日獨庭爭漢帝偏知白馬生忽領簿書遊太學
寧勞侍従厭承明洛陽本自宜才子海内而今有直聲
為謝同寮老博士范雲來嵗即公卿
　　　　詶竇員外郡齋宴客偶命柘枝因見寄兼呈
　　　　　張十一院長元九侍郎(員外時兼節度判/官佐平蠻之畧張)
　　　　　(初罷都官/元方従事)
分憂餘刃又従公白羽胡床嘯詠中綵筆諭戎矜倚馬
<pb:KR4c0051_WYG_035-6b>
華堂留客看驚鴻渚宫油幕方髙步澧浦甘棠有㡬叢
若問騷人何處所門臨寒水落江楓
　　　　謝竇員外旬休早凉見示詩(奉書報詰/朝有宴)
新秋十日澣朱衣鈴閣無聲公吏歸風韻漸髙梧葉動
露光初重槿花稀四時苒苒催容鬢三爵油油忘是非
更報明朝池上酌人知太守字𤣥暉
　　　　詶楊侍郎憑見寄二首
翔鸞闕底謝皇恩纓上滄浪舊水痕疎傅揮金忽相憶
<pb:KR4c0051_WYG_035-7a>
逺擎長句與招䰟
十年毛羽催頽一旦天書召回看看花時欲到故侯也
好歸來
　　　　南海馬大夫見恵著述三通勒成四帙上自
　　　　　遂古達于國朝采其菁華至簡如富欽受
　　　　　嘉貺詩以謝之
紅旗閱五兵絳帳領諸生味道輕鼎食退公猶筆耕青
箱傳學逺金匱納書成一瞬見前事九流當抗行編蒲
<pb:KR4c0051_WYG_035-7b>
曽苦思垂竹媿無名今日承芳訊誰言贈衮榮
　　　　南海馬大夫逺示著述兼詶拙詩輒著微誠
　　　　　再有長句時蔡戎未弭故見於末篇
漢家旌斾付雄才百越南溟統外臺身在絳紗傳六藝
腰懸青綬亞三台連天浪靜長鯨息映日帆多寳舶來
聞道楚氛猶未滅終須旌斾掃雲雷
　　　　和楊侍郎初至郴州紀事書情題郡齋八韻
旌節下朝臺分圭従北回城頭鸖立處驛樹鳳栖來(蘇/躭)
<pb:KR4c0051_WYG_035-8a>
(傳云後化為仙鶴止城東北偶人上又州/北栖鳯麟圖經云常有威鳳降於寒梧也)舊路芳塵在
新恩馹騎催里閭風偃草鼓舞抃成雷吏散山禽囀庭
香夏蕊開郡齋堪四望壁記有三台人訝徵黄晚文非
弔屈哀一吟梁甫曲知是卧龍才
　　　　和郴州楊侍郎翫郡齋紫薇花十四韻
㡬年丹霄上出入金華省暫别萬年枝看花桂陽嶺南
方多竒樹公府成佳境緑隂交廣除明豔透蕭屏雨餘
人吏散燕語簾櫳靜懿此含曉芳翛然忘簿領紫茸垂
<pb:KR4c0051_WYG_035-8b>
組縷金樓攅鋒穎露溽暗傳香風輕徐就影苒弱多意
思従容占光景得地在侯家移根近仙井開罇好凝睇
倚瑟仍回頸遊蜂駐綵冠舞鶴迷烟頂興生紅藥後愛
與甘棠並不學夭桃姿浮榮有俄頃
　　　　和南海馬大夫聞楊侍郎出守郴州因有寄
　　　　　上之作
忽驚金印駕朱轓遂别鳴珂聴曉猿碧落仙來雖暫謫
赤泉侯在是深恩玉環慶逺瞻台座銅柱勲髙壓海門
<pb:KR4c0051_WYG_035-9a>
一詠瓊瑤百憂散何勞更樹北堂萱
　　　　奉和鄭相公以考功十弟山薑花俯賜篇什
採擷黄薑蘂封題青鎖闈共聞調膳日正是退朝歸響
為纎筵發情隨緑翰飛故將天下寶萬里與光輝
　　　　馬大夫見示浙西王侍御贈答詩因命同作
　　　　　(大夫榮踐舊府又歴交趾桂林南人歌之/列在風什王侍御公易一别嵗除寄末篇)
　　　　　(以代/札)
憶逐羊車凡㡬時今來舊府統戎師象筵照室㑹詞客
<pb:KR4c0051_WYG_035-9b>
銅鼓臨軒舞海夷百越酋豪稱故吏十洲風景助新詩
秣陵従事何年别一見瓊章如素期
　　　　詶馬大夫登涯口戍見寄
新辭金印拂朝纓臨水登山四體輕猶念天涯未歸客
瘴雲深處守孤城
　　　　詶馬大夫以愚獻通茇葜酒感通拔二字因
　　　　　而寄别之作
泥沙難振拔誰復問窮通莫訝提壺贈家傳枕麴風成
<pb:KR4c0051_WYG_035-10a>
謠獨酌後深意片言中不進終無巳應須荀令公
　　　　答楊八敬之絶句(楊生時/亦謫居)
飽霜孤竹聲偏切帶火燋桐韻本悲今日知音一留聴
是君心手不平時
　　　　鄂渚留别李二十一表臣大夫
髙檣起行色促柱動離聲欲問江深淺應如逺别情
　　　　答表臣贈别二首
昔為瑤池侣飛舞集蓬萊今作江漢别風雪一徘徊嘶
<pb:KR4c0051_WYG_035-10b>
馬立未還行舟路將轉江頭暝色深揮袖依稀見
　　　　始發鄂渚寄表臣二首
祖帳管絃絶客帆凄風生回車巳不見猶聴馬嘶聲曉
發柳林戍遙城聞五鼓憶與故人眠此時猶晤語
　　　　出鄂州界懐表臣二首
離席一揮杯别愁今尚醉遲遲有情處却恨江帆駛夢
覺疑連榻舟行忽千里不見黄鶴樓寒沙雪相似
　　　　重寄表臣二首
<pb:KR4c0051_WYG_035-11a>
對酒臨流奈别何君今巳醉我蹉跎分明記取星星鬢
他日相逢應更多
世間人事有何窮過後思量盡是空早晚同歸洛陽陌
卜鄰須近祝雞翁
　　　　寄唐州楊八歸厚
淮安古地雍州師畫角金鐃旦夕吹淺草遙迎鷫鸘馬
春風亂颭辟邪旗謫仙年月今應滿戇諫聲名衆所知
何況遷喬舊同伴一雙先入鳳凰池(時徐晦楊嗣復二/舍人與唐州同年)
<pb:KR4c0051_WYG_035-11b>
(及/第)
　　　　重寄絶句
淮西既是平安地鵶路今無羽檄飛聞道唐州最清靜
戰場耕盡野花稀
　　　　春日寄楊八唐州二首
淮西春草長淮水逶迤光燕入新村路人耕舊戰場可
憐行春守立馬看斜桑
漠漠淮上春莠苗生故壘梨花方城路荻笋蕭陂水髙
<pb:KR4c0051_WYG_035-12a>
齋有謫仙坐嘯清風起
　　　　寄朗州温右史曹長
暫别瑤墀鴛鷺行綵旗雙引到沅湘城邊流水桃花過
簾外春風杜若香史筆枉將書紙尾朝纓不稱濯滄浪
雲臺公業家聲在徵詔何時出建章
　　　　和東川王相公新漲驛池八韻
今日池塘上初移造物權苞蔵成别島沿濁致清漣變
化生言下蓬瀛落眼前泛觴驚翠羽開幕對紅蓮逺寫
<pb:KR4c0051_WYG_035-12b>
風光入明含氣象全渚烟籠驛樹波日漾賔筵曲岸留
緹騎中流轉綵船無因接元禮共載比神仙
　　　　詶楊八副使將赴湖南途中見寄一絶
知逐征南冠楚材逺勞書信到陽臺明朝若上君山上
一道巴江自此來
　　　　詶楊司業巨源見寄
壁雍流水近靈臺中有詩篇絶世才渤海歸人將集去
棃園弟子請詞來瓊枝未識䰟空斷寳匣初臨手自開
<pb:KR4c0051_WYG_035-13a>
莫道専城管雲雨其如心似不燃灰
　　　　詶國子崔博士立之見寄
健筆髙科早絶倫後來無不揖芳塵遍看今日乗軒客
多是昔年呈巻人胄子執經瞻講座郎官共食接華裀
煩君逺寄相思曲慰問天南一逐臣
　　　　詶馮十七舍人宿衞贈别五韻
少年為别日隋宫楊柳隂白首相逢處巴江烟浪深使
星三蜀酒春雨霑衣襟王程促速意夜語殷勤心却歸
<pb:KR4c0051_WYG_035-13b>
天上去遺我雲間音
　
　
　
　
　
　
　劉賔客外集巻五

<pb:KR4c0051_WYG_036-1a>
欽定四庫全書
　劉賔客外集巻六　　　　唐　劉禹錫　撰
　　詩
　　　　唐侍御寄遊道林嶽麓二寺詩并沈中丞姚
　　　　　員外所和見徵繼作
湘西古刹雙蹲蹲羣峯朝拱如駿奔青松步障深五里
龍宫黯黯神為閽髙殿呀然壓蒼巘俯瞰長江疑欲吞
橘州泛浮金實動水郭繚繞朱樓騫語餘百響入天籟
<pb:KR4c0051_WYG_036-1b>
衆竒引步輕翻翻泉清石布博棊子蘿密鳥韻如簧言
囘廊架險髙且曲新徑穿林明復昏淺流忽濁山獸過
古木半空天火痕星使雙飛出禁垣元侯餞之遊石門
紫髯翼從紅袖舞竹風松雪香温黁逺持青瑣照巫峽
一戛驚斷三聲猿靈山會中身不預吟想峭絶愁精魂
恨無黄金千萬餅布地買取為丘園
　　　　遙和韓睦州元相公二君子
玉人紫綬相輝映却要霜髯一兩莖其奈無成空老去
<pb:KR4c0051_WYG_036-2a>
每臨明鏡若為情
　　　　張郎中籍逺寄長句開緘之日巳及新秋因
　　　　　舉目前仰酬髙韻
南宫詞客寄新篇清似湘靈促柱絃京邑舊遊勞夢想
歴陽秋色正澄鮮雲銜日脚成山雨風駕潮頭入渚田
對此獨吟還獨酌知音不見思蒼然
　　　　酬湖州崔郎中見寄
風筝吟秋空不肖指爪聲髙人靈府間律吕伴咸英昔
<pb:KR4c0051_WYG_036-2b>
年與兄遊文似馬長卿今來寄新詩乃類陶淵明磨礱
老益智吟詠閒彌精豈非山水鄉蕩漾神機清渚烟蕙
蘭動溪雨虹蜺生馮君虛上舍待我乘興行
　　　　酬楊八庶子喜韓吳興與余同遷見贈(依本/韻次)
　　　　　(用/)
早遇聖明朝鴈行登九霄(吳興與余/中外兄弟)文輕傅武仲酒逼
葢寛饒捨矢同瞻鵠當筵共賽梟(吳興與余同/年判入等第)琢磨三
益重唱和五音調臺栢烟長起池荷香暗飄(吳興與余/同為御臺)
<pb:KR4c0051_WYG_036-3a>
(門外有/蓮池也)星文辭北極旗影度東遼(呉興自度支郎中出/為行軍司馬所從即)
(范僕射昔范明/友為度遼將軍)直道由來黜浮名豈敢要三湘與百越
雨散又雲遙逺守慙侯籍徴還荷詔條顇容唯舌在别
恨幾魂銷滿眼悲陳事逢人少舊僚烟霞為老伴蒲栁
任先凋虎綬懸新印龍&KR0008;理去橈斷膓天北郡攜手洛
陽橋幢葢今雖貴弓旌會見招其如草𤣥客空手久寥
寥
　　　　秋日書懐寄河南王尹
<pb:KR4c0051_WYG_036-3b>
公府想無事西池秋水清去年為狎客永日奉髙情況
有臺上月如聞雲外笙不知桑落酒今嵗與誰傾
　　　　浙東元相公書歎梅雨鬱䒱之候因寄七言
嵇山自與岐山别何事連年鸑鷟飛百辟商量舊相入
九天祗候老臣歸平湖晚泛窺清鏡髙閤晨開掃翠微
今日看書最惆悵為聞梅雨損朝衣
　　　　酬嚴給事賀加五品兼簡同制水部李郎中
九天雨露傳青詔八舍郎官換緑衣初佩銀魚隨仗入
<pb:KR4c0051_WYG_036-4a>
宜乘白馬退朝歸彫盤賀喜開瑤席綵筆題詩出瑣闈
聞道水曹偏得意霞朝霧夕有光輝
　　　　裴相公大學士見示答張秘書謝馬詩并羣
　　　　　公屬和因命追作
草𤣥門户少塵埃丞相并州送馬來初自塞垣銜苜蓿
忽行幽徑破莓苔尋花緩轡威遲去帶酒垂鞭躞蹀囘
不與王侯與詞客知輕富貴重清才
　　　　奉和司空裴相公中書即事通簡舊僚之作
<pb:KR4c0051_WYG_036-4b>
談笑在巖廊人人盡所長儀形見山立文字動星光日
運丹青筆時看赤白囊佇聞戎馬息入賀領鴛行
　　　　微之鎮武昌中路見寄藍橋懐舊之作悽然
　　　　　繼和兼寄安平
今日油幢引他年黄紙追同為三楚客獨有九霄期宿
草恨長在傷禽飛尚遲武昌應已到新栁映紅旗
　　　　奉和裴侍中將赴漢南留别座上諸公
金貂曉出鳯池頭玉節前臨南雍州暫輟洪鑪觀劒㦸
<pb:KR4c0051_WYG_036-5a>
還將大筆注春秋管絃席上留髙韻山水途中入勝遊
峴首風烟看未足便應重拜富民侯
　　　　和兵部鄭侍郎省中四松詩十韻(松是中書/相公任侍)
　　　　　(郎手/栽)
右相歴中臺移松武庫栽紫茸抽組綬青實長玫瑰便
有干霄勢看成構厦材數分天柱半影逐日輪囘舊賞
台階去新知谷口來息隂常仰望翫境幾徘徊翠粒晴
懸露蒼鱗雨起苔凝音助瑤瑟飄蘃泛金罍月桂花遙
<pb:KR4c0051_WYG_036-5b>
燭星榆半對開終須似雞樹榮茂近昭囘
　　　　和蘇郎中尋豐安里舊居寄主客張郎中
漳濵卧起恣閒遊宣室徴還未白頭舊隠來尋通徳里
新篇寫出畔牢愁池看科斗成文字鳥聴提壺憶獻酬
同學同年又同舍許君雲路並華輈
　　　　將赴蘇州途出洛陽留守李相公累申宴餞
　　　　　寵行話舊形於篇章謹抒下情以申仰謝
嵗杪風物動雪餘宫苑晴兔園賔客至金谷管絃聲洛
<pb:KR4c0051_WYG_036-6a>
水故人别吳宫新燕迎越郎憂不淺懐袖有瓊英
　　　　吳興敬郎中見惠斑竹杖兼示一絶聊以謝
　　　　　之
一莖炯炯琅玕色數節重重玳瑁文拄到髙山未登處
青雲路上願逢君
　　　　和浙西王尚書聞常州楊給事製新樓因寄
　　　　　之作
文昌星象盡東來油幕朱門次第開且上新樓看風景
<pb:KR4c0051_WYG_036-6b>
㑹乘雲雨一時囘(尚書在南宫為左丞給/事與禹錫皆是郎吏)
　　　　酬浙東李侍郎越州春晚即事長句
越中藹藹繁華地秦望峯前禹穴西湖草初生邉鴈去
山花半謝杜鵑啼青油畫捲臨髙閣紅斾晴翻繞古堤
明日漢庭徴舊徳老人爭出若耶溪(後漢劉寵為㑹稽/太守及徵為將作)
(大匠山隂縣有五六老叟自若耶山谷間出人齎百錢/以送寵寵勞之答曰自明府下車狗不夜吠民不見吏)
(年老遭值聖明今聞當見棄去故自扶奉送寵曰吾政/何能及公言耶勤苦父老為人選一大錢受之)
　　　　酬淮南牛相公述舊見貽
<pb:KR4c0051_WYG_036-7a>
少年曽忝漢庭臣晚嵗空餘老病身初見相如成賦日
尋為丞相掃門人追思徃事咨嗟久喜奉清光笑語頻
猶有登朝舊冠冕待公三入拂埃塵
　　　　酬鄭州權舍人見寄十二韻
朱户凌晨啟碧梧含早凉人從桔柣至書到漆沮傍抃
㑹因佳句情深取斷章愜心同笑語入耳勝笙簧憶昔
三條路居鄰數仞牆(舍人舊宅光福/里時忝為東鄰)學堂青玉案綵服紫
羅囊麟角看成就龍駒見抑揚彀中飛一箭雲際落雙
<pb:KR4c0051_WYG_036-7b>
鶬(舍人一舉登科/又判入等第)甸邑叨前列天臺媿後行(鄙人離渭/南主簿十)
(年舍人方尉其邑及罹譴謫重入南/宫禮部郎中舍人方任考功員外)鯉庭傳事業雞樹
遂翺翔書殿連鳴鵲神池接鳯凰追遊䝉尚齒惠好結
中膓(鄙人在集賢與西/掖接近日夕追遊)鎩翮方擡舉危根易損傷一麾
憐弃置五字借恩光(鄙人出牧姑/蘇舍人草制)汝海崆峒秀溱流芍
藥芳風行能偃草境静不争桑(鄙人轉臨汝/舍人牧滎陽)轉斾趨闗
右頒條匝渭陽病吟猶有思老醉巳無狂塵滿鴻溝道
沙驚白狄鄉佇聞黄紙詔促召紫微郎
<pb:KR4c0051_WYG_036-8a>
　　　　奉和裴令公夜宴
天下蒼生望不休東山雖有但時遊從來海上仙桃樹
肯逐人間風露秋
　　　　洛濵病卧李侍郎見惠藥物謔以文星之句
隠几支頥對落暉故人書信到柴扉周南留滯商山老
星象如今屬少微
　　　　詶留守牛相公宫城早秋寓言見寄
曉月映宫樹秋光起天津涼風稍動葉宿露未生塵景
<pb:KR4c0051_WYG_036-8b>
氣尚芳麗曠望感心神揮毫成逸韻開閤遲來賔擺去
將相印漸為逍遥身如招後房宴却要白頭人
　　　　牛相公留守見示城外新墅有溪竹秋月親
　　　　　情多徃宿遊恨不得去因成四韻兼簡洛
　　　　　中親故之什兼命同作
别墅洛城外月明村㙒通光輝滿地上絲管發舟中堤
豔菊花露島涼松葉風髙情限清禁寒漏滴深宫
　　　　和僕射牛相公追感韋裴六相登庸皆四十
<pb:KR4c0051_WYG_036-9a>
　　　　　餘未五十薨殁豈早榮早枯之義今年將
　　　　　六十猶粗强健因親故勸酒率然成篇并
　　　　　見寄之作
坐鎮清朝獨殷然閒徵故事數前賢用才同踐鈞衡地
稟氣終分大小年威鳯本池思泛泳仙查舊路望囘旋
猶憐綺季深山裏唯有松風與石田
　　　　和僕射牛相公以離闕庭七年班行親故亡
　　　　　殁十無一人再覩龍顔喜慶雖極感歎風
<pb:KR4c0051_WYG_036-9b>
　　　　　燭能不愴然因成四韻并示集賢中書二
　　　　　相公所和
久辭龍闕擁紅旗喜見天顔拜赤墀三省英寮非舊侣
萬年芳樹長新枝交朋接武居仙院幕客追風入鳯池
雲母屏風即施設可憐榮耀冠當時
　　　　和僕射牛相公見示長句
静得天和興自濃不縁宦達性靈傭大鵬六月有閒意
仙鶴千年無躁容流輩盡來多歎息官班髙後少過從
<pb:KR4c0051_WYG_036-10a>
唯應加築露臺上䞉見終南雲外峯
　　　　和牛相公雨後寓懐見示
金火交争正抑揚蕭蕭飛雨助清商曉看紈扇恩情薄
夜覺紗燈刻數長樹上早蟬纔發響庭中百草已無光
當年富貴亦惆悵何況悲翁髮似霜
　　　　牛相公林亭雨後偶成
飛雨過池閣浮光生草樹新竹開粉奩初蓮&KR0353;香注野
花無時節水鳥自來去若問知境人人間第一處
<pb:KR4c0051_WYG_036-10b>
　　　　和牛相公題姑蘇所寄太湖石兼寄李蘇州
震澤生竒石沉潜得地靈初辭水府出猶帶龍宫腥發
自江湖國來榮卿相庭從風夏雲勢上漢古查形拂拭
魚鱗見鏗鏘玉韻聆烟波含宿潤苔蘚助新青嵌穴波
斯貌纎鋩蟲篆銘孱顔傲林薄飛動向雷霆煩熱近還
散餘酲見便醒凡禽不敢息浮&KR1631;莫能停静稱垂松葢
鮮宜映鶴翎㤀憂常目擊素尚與心冥眇小欺湘燕團
圓笑落星徒然想融結安可測年齡採取詢鄉耋搜求
<pb:KR4c0051_WYG_036-11a>
按舊經垂鈎入空隙隔浪動晶熒有獲人争賀歡謠衆
共聴一州驚閲寳千里逺揚舲覩物洛陽陌懐人吳御
亭寄言垂天翼早晚起滄溟
　　　　和陳許王尚書酬白少傅侍郎長句因通簡
　　　　　汝洛舊遊之什
寥廓髙翔不可追風雲失路暫相隨方同洛下書生詠
又見軍前大將旗雪裏命賔開玉帳飲中請號駐金巵
竹林一日王戎去嵇阮雖貧興未衰
<pb:KR4c0051_WYG_036-11b>
　　　　和僕射牛相公寓言二首
兩度竿頭立定誇囘眸舉袖拂青霞盡抛今日貴人様
復振前朝名相家御史定來休直宿尚書依舊趂參衙
具瞻尊重誠無敵猶憶洛陽千樹花
心如止水鑒常明見盡人間萬物情鵰鶚騰空猶逞俊
驊騮齒足自無驚時來未覺權為祟貴了方知退是榮
只恐重重世縁在事須三度副蒼生
　　　　和牛相公南溪醉歌見寄
<pb:KR4c0051_WYG_036-12a>
脱屣將相守沖謙唯於山水獨不亷枕伊背洛得勝地
鳴臯少室來軒簷相(去/聲)形面勢黙指畫言下變化隨顧
瞻清池曲榭人所致野趣幽芳天與添有時轉入潭島
間珍木如幄藤為簾忽然便有江湖思沙礫平淺草纎
纎怪石釣出太湖底珠樹移自天台尖崇蘭迎風緑泛
艶坼蓮含露紅&KR0008;襜修廊架空逺岫入弱栁覆檻流波
霑渚蒲抽莢劒脊動岸荻迸笋錐頭銛攜觴命侣極永
日此會雖數心無厭人皆置莊身不到富貴難與逍遙
<pb:KR4c0051_WYG_036-12b>
兼唯公出處得自在決就放曠辭炎炎座賔盡歡恣談
謔愧我掉頭還奮髯能令商於多病客亦覺自適非沉
潜
　　　　詶僕射牛相公晉國池上别後至甘棠館忽
　　　　　夢同遊因成口號見寄
已嗟池上别魂驚忽報夢中攜手行此夜獨歸還乞夢
老人無睡到天明
　　　　裴侍郎大尹雪中遺酒一壺兼示喜眼疾平
<pb:KR4c0051_WYG_036-13a>
　　　　　一絶有閒行把酒之句斐然仰酬
巻盡輕雲月更明金箆不用且閒行若傾家釀招來客
何必池塘春草生
　　　　詶太原狄尚書見寄
家聲烜赫冠前賢時望穹崇鎮北邉身上官銜如座主
幕中談笑取同年幽并俠少趨鞭弭燕趙佳人奉管絃
仍把天兵書號筆逺題長句寄山川
　　　　詶宣州崔大夫見寄
<pb:KR4c0051_WYG_036-13b>
白衣曽拜漢尚書今日恩光到敝廬再入龍樓稱綺季
應縁狗監説相如中郎南鎮權方重内史髙齋興有餘
遙想敬亭春欲暮百花飛盡栁花初
　　　　詶皇甫十少尹暮秋久雨喜晴有懐見示
雨餘獨坐巻簾帷便得詩人喜霽詩搖落從來長年感
慘舒偏是病身知掃開雲霧呈光景流盡潢汙見路岐
何況菊香新酒熟神州司馬好狂時
　劉賔客外集巻六

<pb:KR4c0051_WYG_037-1a>
欽定四庫全書
　劉賔客外集巻七　　　　唐　劉禹錫　撰
　　詩
　　　　和浙西李大夫霜夜對月聴小童吹觱篥歌
　　　　　依本韻
海門雙青暮烟歇萬頃金波湧明月侯家小兒能觱篥
對此清光天性發長江凝練樹無風瀏慄一聲霄漢中
涵胡畫角怨邉草蕭瑟清蟬吟野叢沖融頓挫心使指
<pb:KR4c0051_WYG_037-1b>
雄吼如風轉如水思婦多情珠淚垂仙禽欲舞雙翅起
郡人寂聴衣滿霜江城月斜樓影長纔驚指下繁韻息
已見樹杪明星光謝公髙齋吟激楚戀闕心同在羇旅
一奏荆人白雪歌如聞雒客扶風鄔吳門水驛接山隂
文字殷勤寄意深欲識陽陶能絶處少年榮貴道傷心
　　　　浙西李大夫述夢四十韻并浙東元相公詶
　　　　　和斐然繼聲
位是才能取時因際會遭羽儀呈鸑鷟鋩刃試豪曹洛
<pb:KR4c0051_WYG_037-2a>
下推年少山東許地髙門承金鉉鼎家有玉璜韜(吕仍/嗣侯)
海浪扶鵬翅天風引驥髦便知蓬閣閟不識魯衣褒興
發春塘草魂交益部刀形開猶抱膝燭盡遽揮毫昔仕
當初筮逢時詠載櫜懐鈆辨蟲蠧染素學鵝毛車騎方
休汝歸來欲效陶(大夫罷太原/從事歸京師)南臺資謇諤内署選風
騷羽化如乘鯉樓居舊冠鼇美香焚濕麝名菓賜乾萄
議赦蠅棲筆邀歌蟻泛醪代言無所戲謝表自稱叨蘭
焰凝芳澤芝泥瑩玉膏對頻聲價出直久夢魂勞草詔
<pb:KR4c0051_WYG_037-2b>
令歸馬批章答獻&KR0729;(幽冀歸闕兩戎乞/盟事並具注前)銀花懸院牓翠
羽映簾絛諷諌欣然納竒觚率爾操禁中時諤諤天下
免忉忉右顧龜成印雙飛鵠織袍謝賔縁地密潔己是
心豪五日思歸沐三春羨衆邀茶爐依緑笋棊局就紅
桃溟海桑潜變隂陽炭暗熬仙成脱屣去臣戀捧弓號
建節辭烏栢宣風看鷺濤土山京口峻䥫瓮郡城牢(舊/説)
(潤州城如䥫瓮事/見歸浣南征記)曲島花千樹官池水一篙鶯來和絲
管鴈起拂麾旄宛轉傾羅扇囘旋墮玉搔罰籌長豎纛
<pb:KR4c0051_WYG_037-3a>
觥盞様如舠山是千重嶂江為四面濠卧龍曽得雨(浙/東)
孤鶴尚鳴臯(浙/西)劒用雄開匣(二/公)弓閒蟄受弢(自/謂)鳯姿嘗
在竹(二/公)鷃羽不離蒿(自/謂)吳越分雙鎮東西接萬艘今朝
比潘陸江海更滔滔
　　　　和浙西李大夫晚下北固山喜徑松成隂悵
　　　　　然懐古偶題臨江亭并浙東元相公所和
　　　　　依本韻
一辭温室樹幾見武昌栁荀謝年何少韋平望已久種
<pb:KR4c0051_WYG_037-3b>
松夾石道紆組臨沙阜目覽帝王州心存股肱守葉動
驚綵翰波澄見頳首晉宋齊梁都千山萬江口烟散隋
宫出濤來海門吼風俗太伯餘衣冠永嘉後江長天作
限山固壤無朽自古稱佳麗非賢誰奄有八元邦族盛
萬石門風厚天柱揭東溟文星照北斗髙亭一騁望舉
酒共為夀因賦詠懐詩逺寄同心友禁中晨夜直江左
東西偶筆手握兵符儒腰盤貴綬頒條風有自立事言
無茍農野聞讓耕軍人不使酒用材當搆厦知道寜窺
<pb:KR4c0051_WYG_037-4a>
牖誰為青雲髙鵬飛終背負
　　　　和浙西李大夫伊川卜居
早入八元數嘗承三接恩飛鳴天上路鎮壓海西門清
望寰中許髙情物外存時來誠不讓歸去每形言洛下
思招隠江干厭作藩按經修道具依様買山村(馬葛堂/為御史)
(大夫將置宅命畫工圖其/狀戒所使曰依此様求之)開鑿隨人化幽隂為律暄逺
移難得樹立變舊荒園絶塞通潜徑平泉占上原烟霞
遙在想簿領益為繁丹禁虛東閣蒼生望北轅徒令雙
<pb:KR4c0051_WYG_037-4b>
白鶴五里自翩飜
　　　　和滑州李尚書上已憶江南禊事
白馬津頭春日遲沙州歸鴈拂旌旗栁營唯有軍中戲
不似江南三月時
　　　　詶滑州李尚書秋日見寄
一入石渠署三聞宫樹蟬丹霄未得路白髮又添年雙
節外臺貴洞簫中禁傳徴黄在旦夕早晚發南燕
　　　　吐綬鳥詞(并序/)
<pb:KR4c0051_WYG_037-5a>
滑州牧尚書李公以吐綬鳥詞見示兼命繼聲葢尚書
前為御史時所作有翰林二學士同賦之今所謂追和
也鳥之所異具于首篇
越山有鳥翔寥廓嗉中天綬光若若越人偶見而竒之
因名吐綬江南知四明天姥神仙地朱鳥星精鍾異氣
赤玉彫成彪炳毛紅綃剪出玲瓏翅湖烟始開山日髙
迎風吐綬盤花絛臨波似染瑯琊草映葉疑開阿母桃
花紅草緑人間事未若靈禽自然貴鶴吐明珠暫報恩
<pb:KR4c0051_WYG_037-5b>
鵲銜金印空為瑞春和秋霽野花開翫景尋芳處處來
翠幕雕籠非所慕珠丸柘彈莫相猜棲月啼烟凌縹緲
髙林先見金霞曉三山仙路寄遙情刷羽揚翹欲上征
不學碧雞依井絡願隨青鳥向層城太液池中有黄鵠
憐君長向髙枝宿如何一借羊角風來聴簫韶九成曲
　　　　和西川李尚書漢州微月遊房太尉西湖
木落漢川夜西湖懸玉鈎旌旗環水次舟檝泛中流目
極想前事神交如共遊瑤琴久已絶松韻自悲秋
<pb:KR4c0051_WYG_037-6a>
　　　　和重題
林端落照盡湖上逺嵐清水榭芝蘭室仙舟魚鳥情人
琴久寂寞烟月若平生一泛釣璜處再吟鏘玉聲
　　　　和遊房公舊竹亭聞琴絶句
尚有竹間路永無綦下塵一聞流水曲重憶食霞人
　　　　西州李尚書知愚與元武昌有舊逺示二篇
　　　　　吟之泫然因以繼和二首(來詩云元公令/陳從事求蜀琴)
　　　　　(將以為寄而武昌之/訃聞因陳生㑹葬)
<pb:KR4c0051_WYG_037-6b>
如何贈琴日巳是絶絃時無復雙金報空餘掛劎悲
寳匣從此閒朱絃誰復調秪應隨玉樹同向土中銷
　　　　和西川李尚書傷韋令孔雀及薛濤之什
玉兒已遂金環塟翠羽先隨秋草萎唯見芙蓉含曉露
數行紅淚滴清池(後魏元樹南陽王橲之子南奔到建/業數年後北歸愛姬朱玉兒脱金指)
(環為贈樹至魏却以指/環寄玉兒示有還意)
　　　　詶李相公喜歸鄉國自鞏縣夜泛洛水見寄
鞏樹烟月上清光含碧流且無三已色猶泛五湖舟鵬
<pb:KR4c0051_WYG_037-7a>
息風還起鳯歸林正秋雖攀小山桂此地不淹留
　　　　和李相公平泉潭上喜見初月
家山見初月林壑悄無塵幽境此何夕清光如為人潭
空破鏡入風動翠蛾嚬㑹向瑣窓望追思伊洛濵
　　　　和李相公初歸平泉過龍門南嶺遙望山居
　　　　　即事
暫别明庭去初隨優詔還曽為鵩鳥賦喜過鑿龍山新
墅烟火起野程泉石間巖廊人望在只得片時閒
<pb:KR4c0051_WYG_037-7b>
　　　　和李公以平泉新墅獲方外之名因為詩以
　　　　　報洛中士君子兼見寄之什
業繼韋平後家依崑閬間恩華辭北第蕭洒愛東山滿
室圖書在入門松菊閒華天雖暫息一舉出人寰
　　　　詶栁栁州家雞之贈
日日臨池弄小雛還思寫論付官奴栁家新様元和脚
且盡薑牙劒手徒
　　　　答前篇
<pb:KR4c0051_WYG_037-8a>
小兒弄筆不能嗔涴壁書窓且當勤聞彼夢熊猶未兆
女中誰是衛夫人
　　　　答後篇
昔日傭工記姓名逺勞辛苦寫西京近來漸有臨池興
為報元常欲抗行
　　　　再授連州至衡陽酬栁栁州贈别
去國十年同赴召渡湘千里又分岐重臨事異黄丞相
三黜名慙栁士師歸目併隨囘鴈盡愁膓正遇斷猿時
<pb:KR4c0051_WYG_037-8b>
桂江東過連山下相望長吟有所思
　　　　重别
二十年來萬事同今朝岐路忽西東皇恩若許歸田去
嵗晚當為鄰舍翁
　　　　三贈
信書誠自誤經事漸知非今日臨湘别何年休汝歸
　　　　題淳于髠墓
生為齊贅壻死作楚先賢應以客卿塟故臨官道邉寓
<pb:KR4c0051_WYG_037-9a>
言本多興放意能合權我有一石酒置君墳樹前
　　　　懐妓四首
玉釵重合兩無縁魚在深潭鶴在天得意紫鸞休舞鏡
能言青鳥罷銜牋金盆巳覆難收水玉軫長拖不續絃
若向蘼蕪山下過遙將紅淚洒窮泉
鸞飛逺樹栖何處鳯得新巢已去心紅壁尚留香漠漠
碧雲初斷信沉沉情知㸃汚投泥玉猶自經營買笑金
從此山頭似人石丈夫形狀淚痕深
<pb:KR4c0051_WYG_037-9b>
但曽行處遍尋看雖是生離死一般買笑樹邉花已老
畫眉牕下月猶殘雲蔵巫峽音容斷路隔星橋過徃難
莫怪詩成無淚滴盡傾東海也須乾
三山不見海沉沉豈有仙蹤更可尋青鳥去時雲路斷
姮娥歸處月宫深紗窓遙想春相憶書幌誰憐夜獨吟
料得夜來天上鏡只應偏照兩人心
　　　　登清暉樓
潯陽江色朝添滿彭蠡秋聲鴈送來南望廬山千萬仞
<pb:KR4c0051_WYG_037-10a>
共誇新出棟梁材
　　　　省試風光草際浮
熙熙春景霽草緑春光麗的歴亂相鮮葳蕤互虧蔽乍
疑芊綿裏稍動丰茸際影碎翻崇蘭浮香轉叢蕙含烟
絢碧綵帶露如珠綴幸因採掇日況此臨芳嵗
　　　　赴和州於武昌縣再遇毛仙翁十八兄因成
　　　　　一絶
武昌山下蜀江東重向仙舟見葛洪又得案前親禮拜
<pb:KR4c0051_WYG_037-10b>
大羅天訣玉函封
　
　
　
　
　
　
　劉賔客外集巻七

<pb:KR4c0051_WYG_038-1a>
欽定四庫全書
　劉賔客外集巻八　　　　唐　劉禹錫　撰
　　詩
　　　　寄
