# -*- mode: mandoku-view -*-
#+TITLE: 劉賓客文集
#+DATE: 2015-09-23 10:18:21
#+PROPERTY: LASTPB  <md:KR4c0051_SBCK_000-16b>
#+PROPERTY: JUAN 28


　　碑上
　　　　代郡開國公王氏先廟碑
唐制五等有爵服而無山川登于三事得立四廟備
物崇祀以交神明敬先報本以輔孝治有國之令典
也維長慶三年前相國王公始卜廟于西京崇業里
公時鎮劍南東川上章曰臣涯官秩印綬品俱第三
<pb:KR4c0051_WYG_002-1b>
請如式以奉宗廟制曰可是嵗仲冬申命長男孟堅
祔其主于三¶室明年公入為御史大夫復以十二月
躬行烝祭間嵗公出梁州就拜司空禮崇異數廟加
祀室太和二年増新室既成<md:KR4c0051_SBCK_000-6a>¶祔顯考于尊位告¶饗由
禮觀之者以為世程第一室¶曰上儀同¶𡺳州别駕府
君諱元政以妣博陵崔氏配第二室曰湖州安吉縣
令贈尚書刑部員外郎府君諱實以妣贈扶風縣太
君馬氏配第三室曰朝散大夫青州司馬贈户部侍
<pb:KR4c0051_WYG_002-2a>
郎府君諱祚以妣贈武威郡太夫人賈氏配第四室
曰温州刺史贈太尉府君諱冕以妣贈魯國太夫人
博陵崔氏配初周靈王太子晉遇浮丘公化為神&KR0726;
時人號曰王家其後遂以命氏顯於秦者曰翦三世
將秦師子孫分居晉代間東漢有徵君霸霸孫甲亦
號徵君徙居祁縣為著姓故至于今為太原人自漢
涉魏益以熾昌凡十葉至後魏度支尚書廣陽侯冏
廣陽有二子神念神感神念南奔梁神感北仕齊惟
<pb:KR4c0051_WYG_002-2b>
儀同府君廣陽侯五代孫也唐興于太原實従義旗
佐成王業故有開府儀同之寵惟刑部府君以功臣
子理二邑不躋貴仕故有錫羨後大之祥惟户部府
君幼孤以孝聞於鄉曲未冠以文售於有司由前進
士補延州臨安縣主簿㑹詔徵賢良策在甲科授瀛
州饒陽尉嵗滿遷渭南天后在神都而東畿差重遂
由渭南轉河陽適逢建萬象神宫甸内吏分董其役
因上書切諫繇是名益聞開元初以大理司直馳軺
<pb:KR4c0051_WYG_002-3a>
車聨讞大獄閩禺朔漠所至決平蚤以欒棘傷生晚
成劇恙樂就夷曠故不至大官惟太尉府君生於治
平時以文學自奮年十有五賁然従秋賦明年春升
名于司徒又一年𤣥宗御層樓發徳音懸文詞政術
科以罝髦士府君策最髙授太常寺太祝未㡬復以
能通道徳南華沖虛三真經進盩厔尉天寳中歴右
拾遺左補闕禮部司駕二外郎屬幽陵亂華遣兵南
服因佐閩粤改檢校比部郎中<md:KR4c0051_SBCK_000-11b>¶行軍司馬時中原甫寧
<pb:KR4c0051_WYG_002-3b>
江南為吉地二千石多用名徳乃以府君牧温州朝
廷虛公卿以俟髙第及聞訃永嘉人輟舂罷社搢紳
間以不淑相弔焉雖位負于道而邁徳垂矩後之人
得以纉承丕揚之其儲休啟祐有自云爾生三子皆
聰明絶人長曰沼以神童仕至檢校禮部郎中次曰
潔以竒文仕至國子司業今代郡公實季子也蚤在
文士籍射策連中咸世其家貞元中徳宗聞其名自
藍田尉召入禁中視草厥後三典書命再參内廷憲
<pb:KR4c0051_WYG_002-4a>
宗器之付以國柄翊賛有道雖冊免常居大僚今年
自梁州請覲上思用舊臣為羽儀遂領太常其公府
如故以一心事六君顯官重務靡不揚歴且夫起諸
生至三公而心愈卑道益廣出授黄鉞以伯諸侯入
服華章以謁家廟追崇極大位血食備多室享全榮
而奉昭薦嗚呼公侯之孝歟宜書廟器以視喬公之
三鼎其辭曰
閟宇神庭邃清而嚴上公之儀四室耽耽犧以潔牲
<pb:KR4c0051_WYG_002-4b>
粢以大糦交神尚敬合魄尚氣子姪宗工駿奔奏事
副笄侈袂儼恪居次孝孫兢兢執爵而升以祼以擩
以伏以興水陸具來羶薌畢登列于圜方其器増増
乃禴乃嘗敬而追逺二昭二穆孝以尊本瞻瞻几幄
蹜蹜堂梱禮成起慕涕落𤣥衮濡露踐霜誰無永懐
不如達者哀與榮偕逢時奮庸誰不得位不如仁人
以道為貴惟公之達兮名以顯親惟公之仁兮徳以
澡身六朝之清臣一代之全人宜其世家翼翼振振
<pb:KR4c0051_WYG_002-5a>
罔不肅祗于廟之門
　　　　彭陽侯令狐氏先廟碑
今上元年七月十三日汴州刺史宣武軍節度副大使
知節度事汴宋亳等州觀察處置使銀青光禄大夫檢
校禮部尚書兼御史大夫上柱國彭陽縣開國伯令狐
公西嚮拜章上言守臣楚䝉被恩澤列為先侯得立家
廟以奉常祀制書下其奏于有司於是善相考祥得地
於京師通濟里居無何新廟成公以守藩故申命季弟
<pb:KR4c0051_WYG_002-5b>
監察御史定卜牲練日越八月丁亥祔饗三室塪墉以
尚幽設幄以迎精禮無尤違神用寧謐第一室曰秦州
上邽縣尉諱濬以妣太原王氏配第二室曰綿州昌明
縣令贈吏部尚書諱崇亮以妣贈太原郡夫人河東柳
氏配第三室曰太原府功曹參軍贈太子太保諱承簡
以妣贈魏國太夫人富春孫氏配明年十月公由浚郊
以介圭入覲真拜户部尚書進爵為魯侯既辭戎㫋得
以列侯謁三廟是嵗南至上不視朝又得以時展祭先
<pb:KR4c0051_WYG_002-6a>
期致齋栗然以敬既齊盡志歆然永思奉其百順陳以
具物始躋而處恭終獻而汍瀾既卒事顧麗牲之石宜
有刋紀乃俾家老授其牒于所知云令狐晉邑也晉大
夫魏顆以輔氏之功始封焉其易名曰文國語所謂令
狐文子是已其先周文王之昭畢公髙之裔畢萬為晉
卿始封于魏自萬至顆葢四世其後三十七世藍田侯
蚪仕拓跋魏為燉煌郡太守子孫因家遂占數為郡人
藍田之孫熈在隋為納言惟上邽府君納言之𤣥孫道
<pb:KR4c0051_WYG_002-6b>
克肖而位不至惟尚書府君西州之右族光未輝而徳
已基惟太保府君志為君子儒以經明居上第調補陽
安縣主簿歴正平尉汾州司法參軍陜州大都督府兵
曹終于太原府首掾始以顓經進既仕旁通百家愛穀
梁子清而婉左丘明國語辨而工司馬遷史記文而不
華咸手筆朱墨究其㣲㫖愷悌以肥家信誼以急人徳
充齒耋獨享天爵故休祐集于身後徽章流乎佳城凡
以子貴承澤降命書告第者始贈尚書祠部郎中再贈
<pb:KR4c0051_WYG_002-7a>
禮部尚書三加右僕射四為今稱(一作四進太/保五為上公)先夫人
亦四徙封宻印纍纍邦族聳慕生三子皆才彭陽公為
嗣次子從端實肅給今為檢校膳部郎中參河東軍事
季子前所謂監察御史今主柱下方書温敏而有文綽
綽然真令兄弟唯彭陽以詞筆取科名累參侍從由博
士主尚書牋奏典内外書命遂登樞衡言文章者以為
冠擁節總戎率身和衆留恵于盟津變風于浚都言方
略者以為能夫浚師嚄唶難治乗釁竊發寖成習俗莅
<pb:KR4c0051_WYG_002-7b>
止五載飲和革心束馬來朝熊羆隕涕問公還期觴必
祝之留為常伯旋命居守汴人聞公之東近而愈懐翹
翹瞿瞿盡西其首言遺愛者可紀焉貴而率禮老而能
慕怵惕乎霜露齋莊乎廟祧睦其仲季施及鄉黨言孝
悌者歸厚焉勒銘于碑以代夷鼎文曰
已孤之孝莫如備物顯顯新廟四阿三室時惟仲月卜
用柔日醴醆苾芬牲牷博腯籩甒在堂蕭膋在庭孝孫
烝烝躬若奉盈低簪委紳薦俎登鉶肹蠁交感涕流縁
<pb:KR4c0051_WYG_002-8a>
纓禮以備儀誠以致美祖考來格錫之丕祉工祝告訖
退循軒戺乃授風人作詩以紀猗歟彭陽之寵光佐憲
皇穆穆皇皇西省東臺迭為侍郎國之大政咨爾平章
敬宗凝旒俾鎮雝丘入為地官令守東州彭陽之忠厚
宜介福以夀東郊既釐可復朝右緜緜其胄系于周舊
由我顯起必昌其後太和紀元作廟之首刻碑廟門龍
集巳酉
　　　　髙陵令劉君遺愛碑
<pb:KR4c0051_WYG_002-8b>
縣内之大夫鮮有遺愛在其去者葢邑居多豪政出權
道非有卓然異績結于人心浹于骨髓安能久而愈思
太和四年髙陵人李士清等六十三人思前令劉君之
徳詣縣請金石刻縣令以狀申府府以狀考于明法吏
吏上言謹按寳應詔書凡以政績將立碑者其具所紀
之文上尚書考功有司考其詞宜有紀者乃奏明年八
月庚午詔曰可今書其章明有以結人心者掲于道周
云涇水東行注白渠釃而為三以沃闗中故秦人常得
<pb:KR4c0051_WYG_002-9a>
善嵗按水部式決洩有時畎澮有度居上游者不得擁
泉而顓其腴毎嵗少尹一人行視之以誅不式兵興已
還寖失根本涇陽人果擁而顓之公取全流浸原為畦
私開四竇澤不及下涇田獨肥它邑為枯地力既移地
征如初人或赴訴泣迎尹馬而占涇之腴皆權倖家榮
勢足以破理訴者覆得罪繇是咋舌不敢言吞寃銜忍
家視孫子長慶三年髙陵令劉君勵精吏治視人之瘼
如熛疽在身不忍決去乃循故事考式文暨前後詔條
<pb:KR4c0051_WYG_002-9b>
又以新意請更水道入于我里請杜私竇使無棄流請
遵田令使無越制别白纎悉列上便宜掾吏依囘不決
居二嵗距寶歴元年端士鄭覃為京兆秋九月始具以
聞事下丞相御史御史屬元谷實司察視持詔書詣渠
上盡得利病還奏青規中上以谷奉使有狀乃俾太常
撰日京兆下其符司録姚康士曹掾李紹實成之縣主
簿談孺直實董之冬十月百衆雲奔憤與喜并口謡手
運不屑鼛鼓揆功什七八而涇陽人以竒計賂術士上
<pb:KR4c0051_WYG_002-10a>
言田白渠下髙祖故墅在焉子孫當恭敬不宜以畚鍤
近阡陌上聞命京兆立止絶君馳詣府控告具發其以
賂致前事又謁丞相請以顙血汚車茵丞相彭原公歛
容謝曰明府真愛人陛下視元元無所恡苐未周知情
偽耳即入言上前翌日果有詔許訖役仲冬新渠成涉
季冬二日新堰成駛流渾渾如脈宣氣蒿荒漚冒迎耜
澤澤(音/釋)開塞分寸皆如詔條有秋之期投鍤前定孺直
告已事君率其寮躬勞俫之烝徒讙呼奮襏襫而舞咸
<pb:KR4c0051_WYG_002-10b>
曰吞恨六十年明府雪之擿姦犯豪䘚就施為嗚呼成
功之難也如是請名渠曰劉公而名堰曰彭城按股引
而東千七百步其廣四尋而深半之兩涯夾植杞柳萬
本下垂根以作固上生材以備用仍嵗旱沴而渠下田
獨有秋渠成之明年涇陽三原二邑中又&KR1497;其衝為七
堰以折水勢使下流不厚君詣京兆索言之府命従事
蘇特至水濵盡撤不當&KR1497;者繇是邑人享其長利生子
以劉名之君諱仁師字行輿彭城人武徳名臣刑部尚
<pb:KR4c0051_WYG_002-11a>
書徳威之五代孫大歴中詩人商之猶子少好文學亦
以籌畫干東諸侯遂參幕府歴尹劇縣皆以能事見陟
率不時而遷既有績于髙陵轉昭應令俄兼檢校水曹
外郎充渠堰副使且錫朱衣銀章計相愛其能表為檢
校屯田郎中兼侍御史斡池鹽于蒲錫紫衣金章嵗餘
以課就加司勲正郎中執法理人為循吏理財為能臣
一出於清白故也先是髙陵人䝉被恵風而惜其捨去
發於胸懐播為聲詩今采其㫖而變其詞志于石文曰
<pb:KR4c0051_WYG_002-11b>
噫涇水之逶迤溉我公兮及我私水無心兮人多僻錮
上游兮亁我澤時逢理兮官得材墨綬繠兮劉君来能
愛人兮恤其隠心既公兮言既盡縣申府兮府聞天積
憤刷兮沈疴痊劃新渠兮百畎流行龍虵兮止膏油遵
水式兮復田制無荒區兮有良嵗嗟劉君兮去翺翔遺
我福兮牽我腸紀成功兮鐫美石求信詞兮昭懿績
　　　　唐故朝議郎守尚書吏部侍郎上柱國賜紫
　　　　　金魚袋贈司空奚公神道碑
<pb:KR4c0051_WYG_002-12a>
嗚呼有唐清臣尚書吏部侍郎奚公貞元十五年十月
甲子薨于位詔贈禮部尚書太常考行諡曰某是嵗臘
月丁酉葬于萬年縣之某原後三十有四年子為諸侯
為大夫門户有煒於是門下生琢石紀徳掲于我阡云
公諱陟字殷衡其先在夏為車正以功封于薛下故以
降為譙郡人或因仕適楚復之秦今為京兆人隋唐之
際再世以明經為博士家有賜書曽祖簡亦以文學為
太子司議郎大父乾繹仕至光州刺史烈考諱某有道
<pb:KR4c0051_WYG_002-12b>
而尚晦終徐州司功參軍贈和州刺史由子貴也天以
大運生萬物而以正氣鍾賢人至和來宅其徳乃具公
實有焉幼而擢陵苕之秀長而成清廟之器羣倫月旦
咸以第一流處之及從鄉賦暨升名太常果居上第明
年詔郡國徴賢良設四科以盡材公居文詞清麗之目
授𢎞文館校書郎時徳宗新即位聲怛虜庭西戎畏威
底貢内附詔諫議大夫崔河圖持節即虜帳以報之使
臣欲盛其賔寮以自大遂嘿表公為介換大理評事除
<pb:KR4c0051_WYG_002-13a>
書到門公方為人子不敢許以逺稱病弗果行歸寧夀
春養志盡敬丞相楊炎勇於用才擢公為左拾遺奉安
輿而西未㡬再集荼蓼居後喪將闋是嵗建中四年京
師急變黄屋順動狩于巴梁公徒行間道以歸王所既
中月而詔授起居郎充翰林學士創鉅愈遲病不拜職
改太子司議郎従大駕回入尚書為司金元士且參𣙜
筦之務有頃持愍冊宣恩于薊門將行錫銀朱於青蒲
上復命稱㫖轉吏部外郎是曹在南宫為眉目在選士
<pb:KR4c0051_WYG_002-13b>
為司命公執直筆閱簿書紛挐盤錯一瞬而剖時文昌
缺左右丞都曹差重遂轉左司郎中尋遷中書舍人執
事者繄公識精以斟酌大政非獨用文飾也㑹江淮間
民被水禍上愍焉特命公宣撫之許以便宜及物赤車
所至如東風變枯條其利病復奏咸可轉刑部侍郎時
主計臣延齡以險刻貴倖而與京兆尹相惡以危事中
之尹坐譴已又逮繫其吏峻繩之事下司宼主奏議者
欲文致而甘心焉公侃然持平挫彼嶽嶽君子聞之善
<pb:KR4c0051_WYG_002-14a>
其知道不私刑曹既清以餘刃兼領選事居一年授權
知吏部侍郎又一年即真是秩言能審官者本朝有裴
馬盧李四君子物論以公嫓焉時得疾發癰有國醫方
直禁中上促遣如第且敕之曰某賢臣也悉術以治之
及有司以不起聞上震悼加等公娶琅邪王氏石泉公
之曽孫友壻皆一時彦士長子某蚤不禄第二子敬則
歴太僕少卿今為濮州刺史兼御史中丞賜金紫以連
最就加貴秩俾視九卿第三子敬𤣥以詞蓺似續登文
<pb:KR4c0051_WYG_002-14b>
科歴左補闕今為尚書刑部郎中第四子炅舉進士最
小子某咸砥礪纂修宜為名公家子其邁徳垂裕之光
乎公少以名器自任及顯達急於推賢視其所舉則在
西省薦權丞相由右史掌訓詞在中銓表楊僕射由地
曹郎綜吏部二公後為天下偉人凡執文章權衡以揣
量多士一入中禁考䇿詞三在天官第章句披沙剖璞
由我而顯者落落然居多推是風鑒移于大冶則鎔範
之内無非祥金嗟乎天不遐其福而孤民望使由庚之
<pb:KR4c0051_WYG_002-15a>
什不作於貞元中惜也初公既齊終詔贈大宗伯後以
第三子在郎位被霈澤再追襃至司空故昔之葬儀用
常伯而今之碑制用三公云銘曰
仁麟智龍為瑞一辰未若君子瑞于人倫惟唐徳宗道
類漢宣責實繩下風稜言言公丁斯時籍在雋賢從難
表節執羈而還帝曰汝器黄流瑟然可為大僚左右化
源乃飾王度乃馳輶軒既執刑柄亦操吏權陽和熈熈
貯在顔間守法持正嶷如秋山火不侵玉倖臣畏服鳯
<pb:KR4c0051_WYG_002-15b>
鳴祥烟梟噪低跧帝方倚用天不假年公寐無寤其名
愈逺門人達者赤舄𤣥衮公居甚卑其徳愈尊兩子朝
服駢驅朱輪佳城何在胄貴之里螭首龜趺徳煇是紀
嗚呼後人下拜于此
　
　
　
　劉賔客文集巻二

<pb:KR4c0051_WYG_003-1a>
欽定四庫全書
　劉賔客文集巻三　　　唐　劉禹錫　撰
　　碑中
　　
