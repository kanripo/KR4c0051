# -*- mode: mandoku-view -*-
#+TITLE: 劉賓客文集
#+DATE: 2015-09-23 10:18:21
#+PROPERTY: JUAN 13


　　辯易九六論
乾之爻皆九而坤六何也世之儒曰吾聞諸孔穎達
云陽尊得兼乎隂隂不得兼乎陽也它日劉子與董
生言及易生曰吾聞諸畢中和云舉老而稱也請徵
諸揲蓍夫端策者一變而遇少與歸竒而為五再變
<pb:KR4c0051_WYG_007-1b>
而遇少與歸竒而為四三變如之是老陽之數分措
于指間者十有三策焉其餘三十有六四四而運得
九是已故易繫注云乾一爻三十六策也一變而遇
多與歸竒而為九再變而遇多與歸竒而為八三變
如之是老隂之數分措于指間者二十有五策焉其
餘二十有四四四而運得六是已故易繫注云坤一
爻二十四策也借如一變而遇少再變三變而遇多
是少陽之數分措于指間者二十有一策其餘二十
<pb:KR4c0051_WYG_007-2a>
有八四四而運得七一變而遇多再變三變而遇少
是少隂之數分措于指間者十有七策其餘三十有
二四四而運得八故九與六為老老為變爻七與八
為少少為定位故曰舉老而稱亦曰尚變而稱且夫
筮為乾者常遇七斯乾矣常遇九斯得坤矣筮為坤
者常遇八斯坤矣常遇六斯得乾矣在左氏國語有
之晉公子親筮之曰尚有晉國得貞屯悔豫皆八八
非變爻故不曰有所之按次二世而為屯屯之六二
<pb:KR4c0051_WYG_007-2b>
為世爻震一世而為豫豫之初六為世爻屯之二豫之
初皆少隂不變斯非八乎卦由老數而舉曰六筮由蓍
數故斥曰八在左氏春秋傳有之曰穆姜薨于東宫始
往而筮之遇艮之八史曰是謂艮之隨夫艮䷳(艮下/艮上)之
隨䷐(震下/兊上)唯二不動斯遇八也餘五位皆九六故反焉
筮法以少為卦主變者五而定者一故以八為占艮之
六二曰艮其腓不拯其隨其心不快史以為東宫實幽
也遇此為不利故従變爻而占茍以説于姜也何則卦
<pb:KR4c0051_WYG_007-3a>
以少為主若定者五而變者一即宜曰之某卦觀之否
師之臨類是也變與定均即決以内外今變者五定者
一宜從少占懼不吉而更之故曰是謂艮之隨是謂之
云者茍以説也故穆姜終死于東宫與艮㑹耳而杜元
凱於此注以為雜用三易故有遇八之云非臻極之理
也劉子曰余與董生言九六之義信與理㑹為不誣矣
余又於左氏二書參焉若合形影然而世人往往攘臂
于其間曰生之名孰與穎達著邪而材孰與元凱賢邪
<pb:KR4c0051_WYG_007-3b>
歴載曠日未嘗有聞人明是説者雖余憤然用口舌争
特貌從者什一二焉嗟乎由數立文所如皆合昭昭乎
若觀三辰其不晦也如此然猶貴聴而賤視齗齗(五姧/反)
然莫可更也矧無形之理不可見之道邪余獨悲而志
之以俟夫後覺初董生言本畢中和中和本其師師之
學本一行云
第一指(餘一益三餘二益二/餘三益一餘四益四)第二指(餘一益二餘二益/一餘三益四餘四)
(益/三)第三指(與第二/指同)
<pb:KR4c0051_WYG_007-4a>
　　右卦從下起指亦自下始第一指法地故益成偶
　　第二法天故益成竒第三人極
第一指(遇一益三并掛一為五遇/三遇二並謂之少與一同)第二指(遇一益二并/掛一為四)
第三指(遇一益二并/掛一為四)
　　右三指俱遇少通計十三策¶其餘三十六䇿四四
　　運之得九為老陽故易繫¶云乾之策二¶百一十有
　　六注云陽爻九一爻三十六䇿六爻二百一十有
　　六
<pb:KR4c0051_WYG_007-4b>
第一指(遇四益四與/掛一為九)第二指(遇四益三與掛一/為八遇三亦同)第三指
(遇四益三與掛一/為八遇三亦同)
　　右三指俱遇多通計二十五䇿其餘二十四策¶四
　　四運之得六為老隂故易繫云坤之䇿百四十有
　　四謂隂爻六一爻二十四策六爻一百四十有四
第一指(遇一益三并/掛一為五)第二指(遇四益三并/掛一為八)第三指(遇四/益三)
(并掛一/為八)
　　右初指少第二第三指多以少為主通計二十一
<pb:KR4c0051_WYG_007-5a>
　　䇿其餘二十八䇿四四運之得七為少陽
第一指(遇四益四并/掛一為九)第二指(遇一益二并/掛一為四)第三指(遇一/益二)
(并掛一/為四)
　　右初指多第二第三少以多為主通計一十七䇿
　　其餘三十二策四四而運得八為少隂
第一指(遇少謂一二/也並止於五)第二指(遇多謂三四/也並止於八)第三指(又遇/少謂)
(一二也並/止於四)
　　右初指少第二指多第三指又少以多為主通計
<pb:KR4c0051_WYG_007-5b>
　　一十七䇿其餘三十二策四四而運得八為少隂
第一指(遇多謂四/也止於九)第二指(又遇多謂三/四也止於八)第三指(遇少謂一二/也止於四)
　　右初指第二指並多第三指獨少以少為主通計
　　二十一䇿其餘二十八䇿四四運之得七為少陽
第一指(遇少止/於五)第二指(又遇少/止於四)第三指(遇多止/於八)
　　右初指二指並少三指獨多以多為主通計一十
　　七䇿其餘三十二䇿四四運之得八為少隂
　　右揲蓍數
<pb:KR4c0051_WYG_007-6a>
穆姜薨于東宫始往而筮之遇艮之八史曰是謂艮之
隨夫艮䷳(艮下/艮上)之隨䷐(震下/兊上)唯六二爻不動餘五盡變
變者遇九六也二不動者遇八也
晉公子親筮之曰尚有晉國得貞屯悔豫皆八夫屯䷂
(震下/坎上)六位盡不遇六九故不動既無所之即以世爻為
占按屯是坎宫二世卦故以一為占則遇八夫豫䷏(坤/下)
(震/上)是震宫一世卦以初六為占亦遇八韋昭於此注云
内曰貞外曰悔震下坎上為屯坤下震上為豫言得此
<pb:KR4c0051_WYG_007-6b>
兩卦震在屯為貞在豫為悔八謂震兩隂爻在貞在悔
皆不動所以筮史占之謂閉而不通者爻無為也乾之
䇿二百一十有六(謂陽爻九一爻三十六䇿六爻當二/百一十六言三十六者舉老陽也)
坤之䇿一百四十有四(謂隂爻六一爻二十四䇿六爻/當百四十有四言二十四者舉)
(老隂/也)
凡三百有六十當朞之日凡二篇之䇿萬有一千五百
二十當萬物之數六十四卦都三百六十四爻隂陽相
半各一百九十二爻
<pb:KR4c0051_WYG_007-7a>
陽爻一爻三十六䇿合為六千九百一十二隂爻一爻
二十四策合為四千六百八
　　右六九之數
一行大衍論云三變皆剛太陽之象也三變皆柔太隂
之象也一剛二柔少陽之象也一柔二剛少隂之象也
少陽之剛有始有牡有究少隂之柔有始有牡有究因
綜四象之變而成八象焉八象之位而八卦之本列矣
注云太陽始動施于太隂而生震象之七(謂少陽之七/為震初九)
<pb:KR4c0051_WYG_007-7b>
再動于牡而生坎象之七(謂再索而/得男也)三動于究而生艮
象之七(謂三索而/得男也)太隂始動施于太陽而生巽象之八
(謂少隂之八/為巽初六)再動于牡而生離象之八(謂再索而/得女也)三動
于究而生兊象之八(謂三索而/得女也)是以九六七八分為八
象
　　右大衍論
國語又云董因迎公于河公問焉曰吾其濟乎對曰臣
筮之得泰之八曰是謂天地配亨小往大來今及之矣
<pb:KR4c0051_WYG_007-8a>
何不濟之有韋昭云泰三至五震象為侯隂爻不動其
數皆八與貞屯悔豫義同劉子曰昭此説用互體有震
按董因之言天地配亨是六五帝乙歸妹以祉元吉之
爻夫泰乾坤體全内外位正内為身外為事卜得國事
也以外卦為占六五居尊位故統論卦下辭曰小往大
來爻遇歸妹故曰天地配亨何必取互體也
　　右與董生言易
　
<pb:KR4c0051_WYG_007-8b>
　
　
　
　
　
　
　
　劉賔客文集巻七

<pb:KR4c0051_WYG_008-1a>
欽定四庫全書
　劉賔客文集巻八　　　唐　劉禹錫　撰
　　記上
　　　　天平軍節度使㕔壁記
元和十四年春二月王師平河南負固之地十有二
州憲宗視地圖户版俾參其地三月有詔其以曹濮
棣鄆為一隅按部三郡統兵三萬乃新其軍錫號天
平葢承天威以平暴悖志動掦休在稱為雄新邦始
<pb:KR4c0051_WYG_008-1b>
徠汚俗猶用朝廷革之以漸故命功臣或辦吏以帥
焉太和三年冬天平監軍使以故候病聞上方注意
治本乃以牙璋玉節鼎右僕射官稱賜東都留守令
狐公曰予擇文武惟汝兼前年鎮汴州有顯庸往年
弼憲宗有素貴徒得君重剛吾四支公西拜稽首登
車有耀不踰旬祗治所夾清河而域之惟鄆州在春
秋為須句之國渉漢為濟東葢禹貢兖州之域宣精
在上奎為文宿畫野在下魯為儒鄉故其人知書風
<pb:KR4c0051_WYG_008-2a>
俗信厚天寳末大憝起於幽都虜將因兵鋒取其地
右勇左徳積六十年公之來思如古醫之治劇病宣
洩頥養氣還神復大凡抗詔條國式於身以先之示
菲約以裕人信賞罰以格物物力日完人風自移涉
月報政踰年鼎治牙門之容暨暨而恭壘門之容仡
仡而和里中之容闐闐而遂勞者以安去者以歸分
星不搖田祖降福凡革前非罷供第無名錢嵗鉅萬
菽粟如之錦繒且千兩去苛法急徵毁家償租之令
<pb:KR4c0051_WYG_008-2b>
故流庸自占四萬室衆無吁咨和氣乃來三田仍稔
草木咸瑞豈偶爾哉初斯堂西墉有刺史記而元戎
雄尊之位虛其左方豈有待邪公命愚志之俾來者
仰公知變風之自太和五年夏四月二十六日記
　　　　汴州刺史㕔壁記
本朝以浚儀為汴州刺史治所自隋釃新渠吸黄河
而東行州含其樞為天下劇内屏王室東雄諸侯居
無事時常帶亷察使兵興巳還益以節旄用人得否
<pb:KR4c0051_WYG_008-3a>
繫國輕重長慶四年詔書命河南尹敦煌令狐公來
莅來刺錫之介圭使印兵符汴人交賀肴醳騰貴惟
是邦始都于魏恵王始郡于宇文周星躔回環天駟
垂光地為四戰故其俗右武人具五都故其氣習豪
公自為宰相時巳熟四方之利病凡所戾止參然前
知既視事三日挹羣吏與之言曰吾食止圭田吾用
止公入凡它給過制傷亷浼潔者悉罷之壹歸乎公
蔵凡曲防苛禁不情乖體者悉剗之壹出乎令典凡
<pb:KR4c0051_WYG_008-3b>
闗征船算奪時專利者悉更之壹遵乎詔條然後刑
麗事而詳賞以時而均興學以勸蓺示寛以化勇居
數月而汴州人恂恂然無復故態明年大成議者若
曰奕奕浚都國之咽頥咀清嚥和旁暢四支東夏黠
馬由我以肥是浚之治非所澤于所履而巳初公七
代祖在隋為納言大業中持節居此亦號刺史距今
餘二百年公實能似既拜闕發魚書合左右契由阼
階躋遐踵前武歆然如聞其馨香肅然如覩其形容
<pb:KR4c0051_WYG_008-4a>
信乎君子之澤逺而有光輝也它日命遊梁客志之
書于㕔事謹按前賢之在此堂者張平原首之陸氏
撰節度使記揭于東壁詳矣今公命為刺史記書于
右端謹月而日之以公為冠太和元年夏五月某日
記
　　　　國學新修五經壁記
初大厯中名儒張參為國子司業始定五經書于論
堂東西廂之壁辯齊魯之音取其宜考古今之文取
<pb:KR4c0051_WYG_008-4b>
其正繇是諸生之師心曲學偏聴臆説咸束之而歸
于大同揭揭髙懸積六十嵗崩剥汚衊淟然不鮮今
天子尚文章尊典籍於苑囿不加尺椽而成均以治
學上言遽賜千萬時祭酒皥實尸之博士公肅實佐
之國庠重嚴過者必式遂以羨贏再新壁書懲前土
塗不克以夀乃析堅木負墉而比之其制如版牘而
髙廣其平如粉澤而潔滑背施隂闗使衆如一附離
之際無迹而尋堂皇靚深兩廡相照申命國子能通
<pb:KR4c0051_WYG_008-5a>
法書者分章揆日遜其業而繕寫焉筆削既成讐校
既精白黑彬斑暸然飛動以䝉來求煥若星辰以敬
來趨肅如神明以疑來質決若蓍蔡由京師而風天
下覃及九譯咸知宗師非止服逢掖者鑚仰而已於
是學官某等暨生徒凡四百二十有八人請金石刻
且歌之曰我有學宇既傾而成之我有壁經既昧而
明之孰規摹之孰發揮之祭酒維齊博士維韋俾
我學徒弦歌以時切切祁祁不敖不嬉庶乎道人來
<pb:KR4c0051_WYG_008-5b>
采我詩余為禮部郎凡瞽宗之事得以與聞而闗
決之故書此以移史官俾誌之用得附于蓺文之
後云爾
　　　　汴州鄭門新亭記
亭于西門尊闕路也實相公以心規羣僚以辭叶而
百工以樂成斧斤無聲丹素有嚴主人肅容落以金
石走鄭之門嶔為右垣黄河一支滉漾北軒前曕東
顧甍動軌直含景生姿遡空欲翔汴城具八方之人
<pb:KR4c0051_WYG_008-6a>
殊形詭言而耳目一説初公來臨擁節及門馭吏曰
此鄭州門公心非之若曰野哉居無何即舊號而更
之曰鄭門故事王人大僚之去來元侯前驅翊門而
旋率立馬塵坌中挹策為禮公心不然之乃下亭令
于執事按亭東西函丈者三之有竒而南北五之有
贏樂縣宴豆前後以位棊闔對明弭掀順時修梁衡
建中虛上荷圓脊方亷髙卑中經簾鑪茵帟文椸睆
榻儲以應猝周用而宜乃命尹閽視亭長抱闗視掌
<pb:KR4c0051_WYG_008-6b>
固啟閉拚除是謹是孜錫命賜胙勞迎贈餞我當躬
行汝先汝蠲挾膳提醪生芻縞衣我寮展事靡問文
武汝唯汝従凡入而修容凡出而修軷裼襲威儀勿
籍勿訶繇是貴人稱諸朝羣吏詠於家行者誇于道
與人同其安者人人驛其聲而吟之始乎諓諓而成
乎龎鴻欲無文字不可也公遂條白其所以然逺命
學古者書之公姓令狐氏以文章典内外書命以譽
明登左右相以飛語策免以思材復徵自有浚師無
<pb:KR4c0051_WYG_008-7a>
如今治文武兩熾其古之大臣歟
　　　　鄭州刺史東㕔壁記
古諸侯之居公私皆曰寢其它室曰便坐今凡視事之
所皆曰㕔其它室以辨方為稱今年鄭州刺史楊君作
東㕔既成而落之且以書抵余為記按國章以甲乙第
方域大凡環天子之居為雄州鄭實邇王畿故望雄視
其版多貴人且當大逵故務劇君侯始来三日司稅掾
舉七縣董租之吏累百君曰此百螣也悉罷之用户符
<pb:KR4c0051_WYG_008-7b>
而輸入益辦司貢掾舉梨林之征請户曉君曰盡弛之
勿籍用平賈而果益精里無吏迹民去痼疾授牘占租
如臨詛盟土毛人力日夕相長故周嵗而完焉比年而
愈肥雖軍興餽輓旁午大將牙旗往復相踵而里中清
夷雞犬音和人既寧而物有餘政既成而日多暇圜視
舊宇宜有以更之且書得時亦以謹始因列名氏授受
月而日之庶乎繼踐于兹者知貫珠之首其山望澤浸
土風甿俗與前賢之耿光備于正位有天寳中詞人杜
<pb:KR4c0051_WYG_008-8a>
頠之文在太和四年某月日
　　　　管城新驛記
太和二年閏三月滎陽守歸厚上言臣治所直天下大
逵肘武牢而咽東夏誰何宜謹啟閉宜度先是驛于城
中驛遽不時四門牡鍵通夕弗禁請更于外隧永永便
安制曰可守臣奉詔無徴命無奪時糜羨財募游手逮
八月既望新驛成鄭人胥説琢石而紀曰在兊之方面
𤣥負陽門銜周道牆䕃行栗境勝于外也逺購名材旁
<pb:KR4c0051_WYG_008-8b>
延世工塈塗宣晳瓴甓剛滑術精于内也蘧廬有甲乙
牀帳有冬夏庭容牙節廡卧囊橐示禮而不慁也内庖
外廏髙倉邃庫積薪就陽峙芻就燥有素而不愆也主
吏有第役夫有區師行者有饗亭孥行者有别邸周以
髙墉乃樓其門勞迎展蠲潔之敬餞别起登臨之思溱
洧波瀾嵩丘雲煙四時萬象來貺于我走轂奔蹄遄征
急宣入而忘勞出必屢顧其傳舍之尤乎太守姓楊氏
字貞一華隂𢎞農人鄭為雄州非聞人大吏不得在其
<pb:KR4c0051_WYG_008-9a>
選夫驛之宜選于外也前此二千石嘗言之而重改作
若貞一可謂果於從政而決行其言惜乎未施於大也
　　　　和州刺史㕔壁記
歴陽古揚州之邑於天文直南斗魁下在春秋實句呉
之封後為楚所取秦并天下以𨽻九江而六為九江治
所晉平呉復𨽻淮南至永興初自析為郡益之以烏江
宋臺建目為南豫州又益之以龍亢梁之亡北齊圖霸
功擁貞陽侯以歸王僧辯來迎㑹于兹地二國和協故
<pb:KR4c0051_WYG_008-9b>
更名和州陳隋間無所革國朝因隋武徳中更龍亢為
含山初開元詔書以口算第郡縣為三品是為下州元
和中復命有司參校之遂進品第一按見户萬八千有
竒輸緡錢十六萬嵗貢纎紵二篚呉牛蘇二鈞糝鱏九
甕茅蒐七千兩鎮曰梁山浸曰歴湖田蓺四穀豢全六
擾廬有㫖酒庖有腴魚神仙故事在郊在藪𤣥元有臺
彭鏗有洞名山曰雞籠名塢曰濡須異有血閫祥有沸
井城髙而堅亞父所營州師五百環峙于東南瀕江劃
<pb:KR4c0051_WYG_008-10a>
中流為水疆掲旗樹蕝十有六戍自孫權距陳出入六
代常為宿兵之地多以材能人處之本朝混一號為善
部然用人差輕非復曩時之比也始余以尚書郎得譴
刺連山今也由巴東來牧考前二邦之籍與版圗纔什
五六而地征三之究其所從來生植有本女工尚完堅
一經一緯無文章交錯之竒男夫尚墾闢功苦戀本無
即山近盬之逸市無&KR0339;眩工無彫彤無游人異物以遷
其志副徴令者率非外求凡百為一出於農桑故也繇
<pb:KR4c0051_WYG_008-10b>
是而言瘠天下者其在多巧乎寳厯元年六月二十一
日刺史中山劉某記
　　　　山南西道節度使㕔壁記
文皇帝初元始畫天下為十道古荆梁之地舉曰山南
厥後析為東西天漢之邦實居右部按梁州為都督治
所領十有五州縣道帶蠻夷山川扼隴蜀故二千石有
採訪防禦之名兵興多故其任益重澄清節鉞二柄兼
委建中末徳宗南巡狩偃翠華而徘徊簫勺之音洽于
<pb:KR4c0051_WYG_008-11a>
巴漢戡難清宫六龍言旋迺下詔復除征繇升州為府
等威班制與歧益同地既尊大用人隨異故自興元至
太和五十年間以勲庸佩相印者三以謩明歴真相者
九由台席授鉞未㡬復入相者再焉磊落震耀冠于天
下去年夏四月今丞相趙郡公徴還泰階遂命左僕射
燉煌公往踐其武曏之真相及公而十焉初公自河陽
節度使入操國柄其後鎮宣武以禮悛獷悍治天平以
清去掊克居大鹵以仁蘇荐飢今來是都躡二三大君
<pb:KR4c0051_WYG_008-11b>
子之躅道同氣協無所改更如鼓和琴布指成韻𦍑夷
砥平旱麓發生人無左言樂有夏聲俗既富庶居多閒
暇圜視府局素闕者補之先是公堂嘗為行殿人不敢
斥别營侯居應門有閌棨㦸未具公乃條白上言詔下
有司可其奏軍門肅清方有眉目趨而入者聳然生敬
焉惟梁山國也其節用虎出揚其威入貯宜潔舊處仄
陋黷其雄稜公遂分宅之别齋且據便地暑曰節室卜
剛日乃遷焉敬君命而壹民心軍中増氣而知禮戟衣
<pb:KR4c0051_WYG_008-12a>
既垂師節既嚴流眄屋壁見前修之名氏列于坐右第
以梁州刺史鼎興元尹記與今稱謂不合因發函進牘
于不佞且曰我已飾東壁以新志累子於是按南梁故
事起自始登齋壇之後為記云時開成二年嵗在丁已
春二月某日記
　　　　山南西道新修驛路記
開成四年梁州牧缺上玩其印凝旒深思曰伊爾卿族
歸氏以文儒再世居喉舌今天官貳卿融能嗣其耿光
<pb:KR4c0051_WYG_008-12b>
嘗自内庭歴南臺尹轂下政事以試可為元侯乃付印
綬進秩大宗伯兼御史大夫玉節獸符鎮于媯墟公拜
手稽首曰臣融敢揚王休于天漢之域既莅止咨于羣
執事求急病者先之咸曰華陽黒水昔稱醜地近者嘗
為王所百態丕變人風邑屋與山水俱一都之㑹目為
善部矣唯驛遽之途敧危隘束其醜尚存使如周道在
公頥指耳於是因年有秋因府無事軍逸農隙人思賈
餘乃懸墾山刋木之傭募其力揆鑚鑿撞柲之用庀其
<pb:KR4c0051_WYG_008-13a>
工具舁輦畚鍤之器膺其要鼛鼓以程之糗醪以犒之
説使之令既下奮行之徒坌集我之提封踞右扶風觸
劒閣千一百里自散闗抵襃城次舍十有五牙門將賈
黯董之自襃而南逾利州至于劒門次舍十有七同節
度副使石文穎董之兩將受命分曹星馳並山當蹊頑
石萬狀坳者垤者兀者銛者磊落傾敧波翻獸蹲熾炭
以烘之嚴䤈以沃之潰為埃煤一篲可埽棧閣盤虛下
臨㰹呀層崖峭絶枘木亘鐵因而廣之限以鉤欄狹逕
<pb:KR4c0051_WYG_008-13b>
深陘銜尾相接從而拓之方駕從容急宣之騎宵夜不
惑郄曲稜層一朝坦夷興役得時國人不知繇是駛行
者忘其勞吉行者徐其驅孥行者家以安貨行者肩不
病徒行者足不蠒乗行者蹄不刓公談私詠溢于人聴
伊彼金其牛而誘之以利曷若我子其民而來之以義
乎既訖役南梁人書事于牘請紀之以附于史官地里
志
　劉賔客文集巻八

<pb:KR4c0051_WYG_009-1a>
欽定四庫全書
　劉賔客文集巻九　　　唐　劉禹錫　撰
　　記下
　　　　夔州刺史㕔壁記
夔在春秋為子國楚并為楚九縣之一秦為魚復漢
為固陵蜀為巴東梁為信州初城于瀼西後周大總
管龍門公拓王述登白帝歎曰此竒勢可居遂移府
于今治所是嵗建徳五年隋初楊素以越公領總管
<pb:KR4c0051_WYG_009-1b>
又張大之唐興武徳二年詔書其以信州為夔州七
年増名都督府督黔巫一十九郡開元中猶領七州
天寳初罷州置郡號雲安至徳二年命嗣道王鍊為
太守賜之旌節統硤中五郡軍事乾元初復為州偃
節于有司第以防禦使為稱尋罷以支郡𨽻江陵按
版圖方輸不足當通邑而今秩與上郡齒特以帶蠻
夷故也故相國安陽公乾曜嘗參軍事修圖經言風
俗甚備今以郡國更名之所以詳著于壁云凡名殊
<pb:KR4c0051_WYG_009-2a>
必以國事建必以年謹始也長慶二年五月一日刺
史中山劉某記
　　　　連州刺史㕔壁記
此郡於天文與荆州同星分田壤制與畨禺相犬牙
觀民風與長沙同祖習故嘗隸三府中而别合乃今
最久而安得人統也按宋髙祖世始析郴之桂陽為
小桂郡後以州統縣更名如今其制誼也郡従嶺州
従山而縣従其郡邑東之望曰順山由順以降無名
<pb:KR4c0051_WYG_009-2b>
而相歆者以萬數回環鬱遶迭髙爭秀西北朝拱于
九疑城下之浸曰湟水由湟之外支流而合輸以百
數淪漣汩潏擘山為渠東南入于海山秀而髙靈液
滲漉故石鍾乳為天下甲嵗貢三百銖原鮮而膴卉
物柔澤故紵蕉為三服貴嵗貢十笥林富桂檜土宜
陶旊故侯居以壯聞石侔琅玕水孕金碧故境物以
麗聞環峯宻林激清儲隂海風敺温交戰不勝觸石
轉柯化為涼颸城壓赭岡踞髙負陽土伯噓濕抵堅
<pb:KR4c0051_WYG_009-3a>
而散襲山逗谷化為鮮雲故罕罹嘔泄之患亟有華
皓之齒信荒服之善部而炎裔之涼墟也永貞元年
余始以尚書外郎坐黨累出補兹郡居無何吏議以
是遷也不足庚其責故道貶為朗州司馬後十年詔
書徵還抵京師俄復前命佩故印綬而南曩之騎竹
馬北向相傒者咸仕郡縣巾韝來迎下車之日私唁
且笑既視事得前二千石名姓于壁端宰臣王晙倖
卿劉晃儒官嚴士元聞人韓泰僉拜焉或久於其治
<pb:KR4c0051_WYG_009-3b>
功利存乎人民或不之厥官翹顒載于歌謠余不佞
従羣公之後肇武徳距于今凡五十有七人所舉者
四君子猶振裘之於領䄂焉元和十一年七月二十
四日刺史中山劉某記
　　　　機汲記
瀕江之俗不飲於鑿而皆飲之流予謫居之明年主
人授館于百雉之内江水茫茫周墉間之一旦有工
爰來思以技自賈且曰觀今之室廬及江之涯間不
<pb:KR4c0051_WYG_009-4a>
容畝顧積塊峙焉而前耳請用機以汲俾矗然之狀
莫我遏巳予方異其説且命之飭力焉工也儲思環
視相面勢而經營之由是比竹以為畚寘于流中中
植數尺之臬輦石以壯其趾如建標焉索綯以為縆
縻于標垂上屬數仞之端亘空以峻其勢如張弦焉
鍛鐵為器外亷如鼎耳内鍵如樂鼓牝牡相函轉於
兩端走于索上且受汲具及泉而脩綆下縋盈器而
圓軸上引其往有建瓴之駛其來有推轂之易瓶繘
<pb:KR4c0051_WYG_009-4b>
不羸如搏而升枝長瀾出髙岸拂林杪踰峻防刳蟠
木以承澍貫脩筠以達脈走下潺潺聲寒空中通洞
環折唯用所在周除而沃盥以蠲入爨而錡釡以盈
餁餗之餘移用于湯沐涑澣之末泄注于圃畦雖瀵
湧于庭莫尚其霈洽也昔予嘗登陴&KR0972;然念懸流之
莫可遽挹方勉保庸督臧獲&KR0445;而挈之至于裂肩龜
手然猶家人視水如酒醪之貴今也一任人之智又
従而信之機發于㝠㝠而形於用物浩溔東流赴海
<pb:KR4c0051_WYG_009-5a>
為期斡而遷焉逐我頥指曏之所謂阻且艱者莫能髙
其髙而深其深也觀夫流水之應物植木之善建繩以
柔而有立金以剛而無固軸巻而能舒竹圓而能通合
而同功斯所以然也今之工咸盜其古先工之遺法故
能成之不能知所以為我也智盡于一端功止于一名
而巳噫彼經始者其取諸小過歟
　　　　洗心亭記
天下聞寺數十輩而吉祥尤章章蹲名山俯大江荆呉
<pb:KR4c0051_WYG_009-5b>
雲水交錯如繡始予以不到為恨今方弭所恨而充所
望焉既周覽讃嘆於竹石間最竒處得新亭彤焉如巧
人畫鼇背上物即之四顧逺邇細大&KR0008;然陳乎前引人
目去求瞬不得徵其經始曰僧義然嘯侣為工即山求
材槃髙孕虛萬景坌來詞人處之思出常格禪子處之
遇境而寂憂人處之百慮冰息鳥思猿清繞梁歴榱月
來松間彫鏤軒墀石列筍簴藤蟠蛟螭脩竹萬竿夏含
涼颸斯亭之實録云爾然上人舉如意挹我曰既志之
<pb:KR4c0051_WYG_009-6a>
盍名之以行乎逺夫余始以是亭圜視無不適始適乎
目而方寸為清故名洗心長慶四年九月二十三日劉
某記
　　　　復荆門縣記
直故郢北走之道其聚邑曰荆門掲起重闗殿于樂都
名視縣内之制居殷形束之要故吏師重焉通外民之
底貢㑹南藩之述職故賔禮蕃焉其肇允經營實王孫
昌夔居荆以表之命行名建而締構之弗暇無㡬何有
<pb:KR4c0051_WYG_009-6b>
由勇爵而授赤社于兹者徼馳名於省嗇謂相沿為非
智因請罷去其號發踐更以董之有司不能端究事本
循空言而可其奏繇是分地征以歸它邑野之人有回
逺之歎廢文吏而顓戍督行之旅有誰何之囏是利不
及下也黎民病之自鄢而南斯為畫疆抵郡之路貫其
七舍持瑞節而銜急宣之使盖隂相交遂使服縵胡者
備問俗之對執刀七者申餼牽之禮是敬之不及賔也
君子病之如是㡬二十嵗距永貞元年江陵尹裴公政
<pb:KR4c0051_WYG_009-7a>
成上游徳及矜人大建長利俾無遺害乃外濟羣欲内
張全摹周圖經制條白于狀昌言既從公議攸同忘勞
之徒樂用之工載大其門載髙其墉徑術脈分闤閭架
空然後析便地以肥之建具官以司之糜羨財以償其
力役汰冗食以資其秩稍田里不聞於徴令縣官無減
於嵗入越某月既成而落之官脩其方人樂其居將迎
犒飫之儀展廄置符繻之事舉戍夫有伍公吏有職由
彚而分率無踰閑入其封者可以知敎元和元年四海
<pb:KR4c0051_WYG_009-7b>
㑹同天子命公師長南宫三年公以介圭入覲途出斯
邑邑人之華皓幼童咸須于道周距躍而謡曰起我堙
廢而完之徠我蕩析而安之昔室于墟風揺雨濡自公
優柔郛閈盈兮昔飲于洿夏溷冬枯自公感通觱沸生
兮淑旂之華兮四牡之騑徯公之還兮觴以祝之卻略
蹁蹮百形一音公為駐錯衡而勞之有以文從公者紀
事于牘且曰民可懐也盍命夫學舊史之事以志焉公
不得讓而從之走是以有授簡之辱初公以縣之之便
<pb:KR4c0051_WYG_009-8a>
聞于上也禹錫方以郎位貼職于計曹章下之日得以
省事逮今以遷人獲宥于善部工休之日得以踐履故
於拜命無牢讓於傳信無愧詞以為古之創物建庸宜
于人民而得其時者則必謌其事功為後代法雅有營
謝美召伯也傳稱城沂賢蒍敖也賦水泉原隰之狀志
慮事命日之規當書而詠之細亦弗可畧也是用謹其
本始而存乎篇俾後之視今者知楚郊之令典云
　　　　武陵北亭記
<pb:KR4c0051_WYG_009-8b>
郡北有短亭繇舊也亭孤其名地蔵其勝前此二千石
全然見之建言而莫踐去之日率遺恨焉七年冬詔書
以竹使符授尚書水曹外郎竇公常曰命爾為武陵守
莅止三月以碩畫佐元侯平裔夷降渠魁又三月以順
令率蒸民増水坊表火道是嵗大穰明年政成農縁畆
以勇勸工執技以思賈因民之餘力乗日之多暇乃顧
其屬曰郊道有候亭示賔以不慁也雖聞兹地韜美未
發豈有待邪自吾之治于斯也購徒庀材大起堙廢未
<pb:KR4c0051_WYG_009-9a>
嘗植私庭礱燕寑役必先公人不余瑕調賦幸均矣城
池幸完矣而重浹辰之役掠茍蕳之間卒使勝躅冒没
猶璞而不攻懼換符之日逺復齎恨無乃遺誚於來者
乎言得其宜智愚同賛於是撤故材以移用相便地而
居要去凡木以顯珍茂汰汚池以通淪漣自天而勝者
列於騁望由我而美者生於頥指箕張筵楹股引房櫳
斧斤息響風物異態大道出乎左藩澄湖浸乎前垠仙
舟祖軷繇是區處九月壬午工告休亭長受成赤車威
<pb:KR4c0051_WYG_009-9b>
遲于以落之肅賔而入圜視有適沈水北澳陽山南麓
&KR0008;焉蘧蘧雄殿郊隅前軒舒陽朱檻環之舞衣回旋樂
簴參差北廡延隂外阿旁注芊眠清泚羅入洞户初筵
脩平彫俎静嘉林風天籟與金奏合亦既醉止州從事
舉白而言曰室成于私古有發焉矧成于公庸敢無詞
觀乎棼楣有嚴丹艧相宣象公之文律曄然而光也望
之𢎞深即之坦夷象公之酒徳温然而達也庭芳萬本
跗萼交映如公之家肥熾而昌也門闢户闔連機弛張
<pb:KR4c0051_WYG_009-10a>
似公之政經便而通也因髙而基因下而池躋其髙可
以廣吾視泳其清可以濯吾纓俯于逵惟行旅謳吟是
采瞰于野惟稼穡艱難是知雲山多狀昏旦異候百壺
先韋之餞迎退食私辰之宴嬉觀民風於嘯詠之際展
宸戀於天雲之末動合于誼匪唯寫憂公曰夫言之必
可書者公言也從事不以私視余余從而讓之是自還
也其可乎迺授簡于放臣俾書以示後後之思公者雖
灌叢葽草尚勿翦拜矧翬飛之革然石刻之隠然歟
<pb:KR4c0051_WYG_009-10b>
　
　
　
　
　
　
　
　劉賔客文集巻九

<pb:KR4c0051_WYG_010-1a>
欽定四庫全書
　劉賔客文集巻十　　　唐　劉禹錫　撰
　　書¶
　
