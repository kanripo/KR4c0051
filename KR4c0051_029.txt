# -*- mode: mandoku-view -*-
#+TITLE: 劉賓客文集
#+DATE: 2015-09-23 10:18:21
#+PROPERTY: LASTPB  <md:KR4c0051_SBCK_000-16b>
#+PROPERTY: JUAN 29


　　唐故福建等州都團練觀察處置使福州
　　　　　刺史兼御史中丞贈左散騎常侍薛¶公
　　　　　神道碑
薛在三代為侯國介于鄒魯間傳世三十有一為齊
所并其公子犇楚錫土田于沛漢末避仇之成都曹
<pb:KR4c0051_WYG_003-1b>
魏平蜀徙家汾隂遂為河東臨晉人自奚仲為夏車
服大夫距今數千年乗軒服冕舄奕冠世言氏族者
署為闗内甲姓天意若曰始有功於車服錫爾子孫
世世有之公諱謇字某曽祖寶𦙍以名家子且有學
行歴尚書郎雝州司馬邠州刺史王父繪有儁材刺
三郡金宻緜皆以治聞累績至銀青光禄大夫封龍
門侯烈考承矩以文亡害仕至大理丞公幼承前人
之覆露補崇文生嵗滿得調主簿書于亳之譙苦二
<pb:KR4c0051_WYG_003-2a>
邑又尉于東畿之河清貞元中上方與丞相調兵食
思得通吏治而習邊事者計相以公為對乃授監察
御史裏行充京兆水運使局居鴈門主穀糴¶具舟檝
募勇壯且便弓矢者為榜夫千有餘人¶隸尺籍伍符
制如舟師詔以中貴人䕶之聲震塞上每發粟泝河
北行涉戎落以饋縁邊諸軍及乗障者雖河塞回逺
必克期如合符一嵗中省費萬計累加侍御史内供
奉賜飛魚袋有司條白其勞入拜殿内史未㡬淮海
<pb:KR4c0051_WYG_003-2b>
節將以戎倅缺聞事下丞相御史擇可者僉曰公政
事巳試遂授檢校户部外郎兼御史淮南軍司馬尋
轉駕部郎中錫以金紫遇府遷申命真相趙國公帶
中書侍郎代之公主行臺留務趙公文茵及境視置
郵供帳及郊視將迎部伍下車視簾幃器備乃曰信
竒才也此不足以展驥朝廷知之擢為泗濵守既報
政就加御史中丞俄遷福建都團練觀察使閩有負
海之饒其民悍而俗鬼居洞砦(音/寨)家桴筏者與華言
<pb:KR4c0051_WYG_003-3a>
不通公兼戎索以治之五州民咸説元和十年某月
某日薨于位年六十七贈左散騎常侍夫人趙郡李
氏無兒蚤世繼夫人隴西李氏檢校禮部尚書河東
節度使説之女生子凝為嗣季子茂𢎞以諸侯禮儀
返塟故里蛾眉原従周也後二十有三年元曰開成
凝為平盧従事謹按令甲礱碑石來乞詞以垂于悠
久初公治粟于朔陲愚方冠恵文冠察行馬外事聆
風相厚謂可妻也以元女歸之明年愚入尚書為郎
<pb:KR4c0051_WYG_003-3b>
職隸計司因白計相召公來㑹府行有日矣遇内禪
惟新愚以縁坐左貶間闗外役竟不克面然而公之
徳善灌注心耳孝悌為根柢誠明枝葉之直方為天
質禮讓縁飾之所至藹然繇此道也公初下世故人
丞相李太師誌其墓其畧曰𢎞深莊重幹敏絶人此
與遊者傳信之詞也豈誣也哉故作銘曰
河汾奫淪鼎氣歊雲散為昌光凝為賢人常侍之生
其宗孔碩従祖昆弟詵詵三百文館入仕幽龍未光
<pb:KR4c0051_WYG_003-4a>
尺木為階欻然欲翔司會知材績宣朔方邊師萬喉
俟我贏糧泝于黄河路出戎疆募乃勇士皁衣挽航
膺索臂¶弧穹廬在旁虜聞公名憚不敢攘安北以南
列城相望率有儲㣥皆成金湯入居殿中分巡輦下
淮海軍大往為司馬軍中之治可移諸民乃牧于泗
乃亷于閩閩悍而囂夷風脆急恩信綏之妥然如蟄
閩方不淑天奪其福公薨于寢𤣥頳以復天王廢朝
贈之金貂莓莓晉原鬱矣中條大墓舊阡松楸蕭蕭
<pb:KR4c0051_WYG_003-4b>
笳鼓以歸徳音孔昭
　　　　許州文宣王新廟碑
嵗在丙辰元曰開成許州牧尚書杜公作文宣王廟
暨學舍于兊隅革故而鼎新也前年公受社與鉞且
董淮揚汝南之師八月上丁釋菜于宣父之室陋宇
荒階不足回旋巳事而歎乃詢黄髮有鄉先生前致
辭曰自盜起幽陵許為兵衝連戰交捽率無寧嵗耳
説鉦鼓不聞弦歌目不知書不害為智爾來生聚教
<pb:KR4c0051_WYG_003-5a>
養起居祖習壹出於軍容今幸天子憐許民為擇賢
侯此人人思治之時也公曰諾吾當先後之於是元
年修戎律以通衆志次年成郡政以蠲民瘼季年崇
教本以厚民風我言既従乃卜新宫潩水之瀕城池
在東登登其杵坎坎其斧繩之墨之鑿枘枝梧載塈
載塗&KR0008;焉陵虛寝廟𢎞敞齋宫嚴閟軒墀廂廡儼雅
清潔門庭牆仞望之生敬外飾觚稜中設黼幄嚮明
當宁用王禮也堯頭禹身華冠象佩之容取之自鄒
<pb:KR4c0051_WYG_003-5b>
魯及門覩奥偶形畫像之儀取之自太學尊彞籩豆
青黄規矩之器秉周禮也犧牲制幣薦獻陞降之節
遵國章也蔵經于重檐斂器于庋櫝講筵有位鼓篋
有室授經有博士督課有助教¶指蹤有役夫灑埽有
廟幹公又割隙地為廣圃蒔其柔蔬而常菹㫖蓄之
禦備捨己俸為子錢𣙜其孳贏而鹽酪釭膏之用給
濟濟莘莘化行風驅家慕恭儉户知敬讓父誨其子
兄規其弟不遊學堂與撻市同繇是縻勇爵戴鶡冠者
<pb:KR4c0051_WYG_003-6a>
往往弭雄姿而觀習禮矜甲胄者知根於忠信服縵胡
者不敢侮逢掖教化之移人也如置郵焉冬十一月許
人以新儒宫成来告且乞詞欲行乎逺也公名悰字永
裕故丞相岐國公之孫岐公弼諧三帝碩學冠天下嘗
著書二百餘篇言禮樂刑政古今損益統名曰通典蔵
在石室副行人間今孝孫聿脩之形乎事業播于聲詩
懿哉能世其家也禹錫昔年忝岐公門下生四參公府
近年牧汝州道許昌躬閱其政故不得讓遂銘于麗牲
<pb:KR4c0051_WYG_003-6b>
之碑銘曰
許分韓魏四征之地兵興已還其鬬㘖㘖亦有儒宫軋
于兵間賢侯戾止思樂泮水俾人向學王化之始便地
爰相新規鬱起廟貌斯嚴堂皇有煒秩秩禮物祁祁胄
子入于門牆如造闕里春誦夏弦載颺淑聲風于閭閻
浹于郊坰途讓班白家尊父兄與化而遷其猶性成昔
之委巷相詬交侮今逢親戚不道媟語昔之連營誇力
使酒今遇賔客斂容拱手魯有泮林鳥革其音許崇學
<pb:KR4c0051_WYG_003-7a>
斆民説其教鐫于圭石以志新廟
　　　　唐故朝散大夫檢校尚書吏部郎中兼御史
　　　　　中丞¶賜紫金魚袋清河縣開國男贈太師
　　　　　崔公神道碑
太師名倕字某清河東武城人太公望既封于營丘子
伋嗣侯伋之孫曰穆伯食邑于崔遂以為氏後十四世
至秦末東萊侯意如東萊之子伯基始居清河又十五
葉生琰為魏名臣又九葉生休仕後魏為七兵尚書七
<pb:KR4c0051_WYG_003-7b>
兵之弟曰寅為樂安太守公即樂安八代孫始以門子
補鄭州參軍¶力行好學於子道以孝聞處伯仲間以友
聞讀易至編絶以精義聞至徳中戎羯猾夏王師出征
公少有竒志思因時以自奮乃作伐鯨鯢賦上獻既聞
爾矣果器之㑹第五丞相以善言利得幸盡付利權始
有鹽鐵使之目慎選寮屬表公為介轉臨晉縣丞處繁
應卒鋩刃不頓府罷再遷至太子司議郎韓晉公時為
户部侍郎掌邦賦急於用材薦公為監察御史主河東
<pb:KR4c0051_WYG_003-8a>
租庸之務尋轉侍御史充京東平糴使建中初徳宗始
親萬機儲精治本有漢宣與我共理之歎謂大臣求可
當良二千石者遂以公帶本官權知袁州刺史期月有
成詔書顯揚就加真秩益以金紫居無何韓晉公為丞
相制國用思公前績乃傳召之抵京師授檢校户部郎
中¶兼侍御史斡池鹽于蒲修牢盆謹衡石煎和既精飴
散乃盈商通而荐至吏懼而循法民不絓網而國用益
饒嵗杪㑹其所入贏羡什百詔下襃其能轉吏部正郎
<pb:KR4c0051_WYG_003-8b>
兼御史中丞且加五等之爵方倚以重任天富其材而
不遐其福享齡六十有五貞元七年某月某日遘疾終
于治所上聞悼之因降愍冊贈鄭州刺史賚錢三百萬
以備飾終之禮明年某月某日返𦵏于成周之偃師從
世墓也累贈至太師夫人隴西李氏汾州司倉參軍咸
一之女生才子六人長曰邠及公時已為左拾遺後至
太常次曰酆至太府卿次曰郾至外臺尚書次曰郇今
為廷尉次曰鄯至執金吾季曰鄲今為太常卿同中書
<pb:KR4c0051_WYG_003-9a>
門下平章事惟夫人姑臧冠族以蘋蘩組紃輔佐君子
為令妻積三十餘年以慈儉忠厚訓誡諸子為賢母二
十有三年當永貞初順宗踐祚澤流累葉長子邠時為
詞臣草冊書以文當進階遂上疏乞移榮於親優詔允
之特封清河郡太君士林聳慕皆自痛其不及邠為太
常酆為大農咸白髮貴綬以奉膳羞諸季各以簪裾給
事左右愉愉然先意無違言世榮者舉無與比以子貴
累封贈至涼國太夫人元和八年三月十六日捐館舍
<pb:KR4c0051_WYG_003-9b>
夀七十有九是嵗十月某日合祔惟太常及尚書暨今
相國皆自中書舍人為禮部侍郎凡五貢賢能書得士
百四十有八人言兄弟者許為人瑞崔氏之門六人皆
入文昌宫其間三人歴八侍郎統而論之三大卿兩連
率二翰林學士一執金吾言冠冕者許為世雄與姑臧
李范陽盧世為婚媾入于姻黨無第二流言門閥者許
為時表太常二子亦以才能同入尚書璜為吏部郎瓘
為司勲郎其它支孫未登金閨籍者詵詵然魚貫而進
<pb:KR4c0051_WYG_003-10a>
文業甚似而孝謹不衰猗歟君子之澤其所從來逺而
有光乎開成已未嵗七月¶甲辰相君受詔于明庭始操
國柄仲月奉嘗事于家禮成起慕悄然永懐曰古者卿
大夫廟有鼎墓有碑皆銘之以紀先徳也今備位宰相
敢不敭前人之耿光乃俾家老條白事功咨扵學古者
徴其詞尚信也又命宗祝卜柔日告于廟盡誠也儀甚
備而敬有餘斯所謂達禮之君子遂刋勒如式掲于道
周銘曰
<pb:KR4c0051_WYG_003-10b>
奕奕四姓崔為之冠瞻其門牆倬若雲漢善積家肥子
孫多材如彼榱棟必生徂徠太公之後彌二千祀炯如
貫珠焯見圖史顯允太師丕承徳基構于其堂亦既塈
茨生逢艱虞戎夏交師獻賦伐叛忠存乎詞兵興事叢
飛輓四馳歴踐劇職視屯如夷乃主平糴乃分竹使治
粟為邦其道一致蒲實近地鹽為利泓使車來思剗弊
立程吏亷商通嵗倍其贏奏課連最徳音襃明就加執
法好爵兼榮天賦之才不與夀并生樹徳本没揚淑聲
<pb:KR4c0051_WYG_003-11a>
上聞軫懐侑樂為停贈禭之禮侔于公卿萬石貽訓根
於孝友太丘種徳乃稔身後家有令子妻為夀母三十
餘年人倫之首六子來侍如龍如虎衆婦來饋維筐及
筥佩玉鳴環交響庭户申申秩秩歡不踰矩昔為甲族
今為興門天爵人爵蔚然兩尊先徳䕃之黕如重雲孕
和含粹濯潤本根景亳之原圖書之川陽陵帝壇磅礴
回環世安其神世嗣其賢聆徳風者拜于碑前
　　　　唐故宣歙池等州都團練觀察處置使宣州
<pb:KR4c0051_WYG_003-11b>
　　　　　刺史兼御史中丞贈左散騎常侍王公神
　　　　　道碑
常侍諱質字華卿始得姓自周靈王太子晉賔天而僊
時人曰王子因去姬為王氐自秦漢以還世多顯名由
今而上十有一代名傑仕元魏為并州刺史子孫因家
遂為太原祁人并州六代孫名通字仲淹在隋朝諸儒
唯通能明王道隠居白牛谿㳺其門皆天下儁傑著書
行於世既没諡曰文中子文中生福祚為蔡州上蔡主
<pb:KR4c0051_WYG_003-12a>
簿上蔡生勉舉進士徴賢良皆上第仕至河中府寶鼎
令寶鼎即公之曽祖也祖諱怡渝州司户參軍考諱潛
揚州天長縣丞贈尚書吏部郎中公其季子也始文中
先生有重名於隋末其弟績亦以有道顯於國初自號
東臯子文章髙逸傳乎人間議者謂兄以大中立言弟
游方外遂性二百年間君子稱之雖四夷亦聞其名字
公雅有逺志常自忖度我大名之後不宜無見焉遂力
學厚自淬琢扵春秋得其公是於禮得之約僑居淝水
<pb:KR4c0051_WYG_003-12b>
上躬督穡事善積於已而淮楚間羣彦多與之游公歉
然自少無進取意與游者激之曰卿文儒家子篤志如
是盍求發聞(去/聲)俾家聲不頽今夫以文學茫洋當世者
誰如華卿庸自棄耶入謀于閨門咸以外言為是因決
䇿而西在貢士籍天和内充不以時尚屑意角逐攻取
初無此心如楩楠生于深林未始自貴而度材者一眄
歆然在懐故以不争而速售既登第東諸侯交辟之從
主者書記于嶺南授正字㕘謀于淮右進協律郎其後
<pb:KR4c0051_WYG_003-13a>
佐許下暨梓潼南梁率為上介官至兼監察御史司憲
聞其賢徴入南臺轉殿内歴侍御史改尚書户部外郎
復為知已所薦遷檢校司封郎中攝御史中丞紫衣金
章充山南西道節度副使入為尚書户部郎中以方雅
特立除諌議大夫㑹宋丞相坐狷直為飛語所陷抱不
測之罪大僚進言無益公率諫官數輩日晏伏閤上為
不時開便殿公於旅進中獨感激雪涕居多由是上怒
稍解得從輕比公終以言責為憂求為虢州刺史宰相
<pb:KR4c0051_WYG_003-13b>
惜去又重違誠請増之以兼御史中丞用示異於人也
大凡以智謀而進者有時而衰以朴厚而知者無迹而
固公雅為今揚州牧賛皇公所知人不見其迹方其虢
略賛皇入相擢為左曹給事中凡有大官缺必寵薦居
數月遷河南尹又未㡬鎮宛陵是三者中外所注意不
旬嵗而周歴之時論不以為黨河南帝之别京其治尚
體度風采而别白區處之宣城國之奥壤其治在束吏
恵下蘇罷羸讋剽輕而勞徕澄汰之公兩得其道不由
<pb:KR4c0051_WYG_003-14a>
一檢率身以儉而素風存任人以誠而羣務舉遇中貴
人以禮而故態革内潔其志下盡其忠外無以撓扵理
三者具求政之有秕曷由哉在鎮三載開成元年十二
月八日薨于位享年六十三監軍使上言有詔軫悼不
視朝贈左散騎常侍明年八月十一日𦵏于河南府永
寧縣洛川鄉史原從舊阡也初公娶于滎陽鄭氏生三
女而没今葢祔焉一子曰慶存方齓矣猶子前太原府
㕘軍扶執宗長書来請曰扶也蚤孤荷世父常侍之覆
<pb:KR4c0051_WYG_003-14b>
露今其嗣幼未任克家姑封琴書司管鑰以俟其長竊
懼世父之徳音不敭思有以垂于後者以誠告于従叔
大司農復命曰俞謹礱貞石以乞詞無忽余昔為郎與
常侍同列已熟其行實及讀墓誌即今丞相益州牧趙
郡李公之文自稱為忘形友其在宣州李公再入相議
以第一官處之牢讓不取羔鴈所禮則河東裴夷直天
水趙晢隴西李行方呉郡陸紹梁國劉蕡博陵崔珦人
咸曰得士夫揚州少與也而見器益州寡合也而見親
<pb:KR4c0051_WYG_003-15a>
六從事才不一也而畢樂用是足以觀徳庸可勿紀焉
銘曰
隋有文中紹敭㣲言當時偉人咸出其門粹氣紆餘鍾
于後昆常侍恂恂文中來孫發源髙麓中沫後大蘭牙
茁然秀出叢薈善不近名其聲日彰行勇於退其道愈
光哲者知之寘于周行以正持憲以文為郎以和佐戎
以恵臨邦以直司諫以公駮政守于三川頑民底定乃
鎮于宣先馳淑聲邑中婆娑瞻我斾旌問誰詢謀濟濟
<pb:KR4c0051_WYG_003-15b>
君子問誰出内潔潔亷士道本乎心暢于四支治本乎
正形于百為黠吏斂手齊民揚眉江淮藪空夜柝弗施
公卧于齋邦民悽悽公衣升屋邦民行哭牙璋斯来栁
翣言旋棠樹未老周人慕焉熊耳之陽泱泱洛川佳城
在兹既固且安松楸飋然石馬矯然過者必敬宛陵之
阡
　　　　唐故邠寧慶等州節度觀察處置使朝散大
　　　　　夫檢校户部尚書兼御史大夫賜紫金魚
<pb:KR4c0051_WYG_003-16a>
　　　　　袋贈右僕射史公神道碑
僕射名孝章字得仁本北方之强世雄朔野其後因仕
中國遂為靈武建康人曽祖道徳贈右散騎常侍封懐
澤郡王祖周洛銀青光禄大夫檢校太常卿兼御史中
丞北海郡王贈太子太保考憲成蚤以武勇絶人積功
至魏博節度使終于河中晉絳慈隰等州節度觀察使
檢校司徒兼侍中河中尹贈太保其薨也大臣中書令
晉國公裴氏為之碑其名益顯公即侍中之元子母曰
<pb:KR4c0051_WYG_003-16b>
冀國夫人李氏幼而聰寤父母賢而加愛焉及長好學
遷善秀出儕輩鄴下諸兒號為書生元和中太尉愬為
魏帥下令掄材於轅門取大將家翹秀者為子弟軍列
于諸校之上公獨昌言願效文職太尉深竒之遂假魏
州大都督府㕘軍長慶二年常山衆叛害其帥沂國公
田司徒於帳下沂公發跡于魏人猶懐之詔命其子布
以尚書授鉞統魏兵問罪于北疆且報家禍布既啟行
士氣不振渙然内潰獨與冗從之旅偃旗而歸百憤攻
<pb:KR4c0051_WYG_003-17a>
中卒自引決先侍中時為中軍都知兵馬使兼御史中
丞全師在野鬨然推戴之請為假侯以鎮定中貴人飛
驛上聞穆宗夜召翰林學士草詔書以真侯命之實有
魏土從衆而合權也是嵗公自攝官轉本府士曹㕘軍
兼監察御史賜朱衣銀印推恩以及子也一旦跪於父
母前進苦言曰臣竊惟大河之北地雄兵精而天下賢
士心侮之目曰河朔間視猶夷狄何也蓋有土者多乗
兵機際㑹非以義取今臣家父侯母封化為貴門君恩
<pb:KR4c0051_WYG_003-17b>
至矣非痛折節礪行彰信於朝廷無以弭識者之譏寤
明君之意節著於外福延于家乗時蹈機禍不旋踵言
訖泣下數行父俞母賛天性交感三心既叶萬衆潛化
天子聞而嘉之曰彼真有子乃授檢校太子左諭徳兼
侍御史充節度副使累遷至散騎常侍兼御史大夫賜
金印紫綬既貳軍政事如命卿弛張損益得以㕘決潛
革故態人知嚮方太和二年滄景節度使李全略卒其
子同捷竊據故地詔下以文告弗革遂用大刑先侍中
<pb:KR4c0051_WYG_003-18a>
表請率先諸侯使元子以督戰制曰可公承君父之命
乃捐其軀一舉而下平原壓滄壘由是加工部尚書及
王師凱旋上表願一識承明廬詔允之遂赴北闕下得
覿於便殿上曰嚮吾始征滄州議者皆曰彼魏之姻也
慮隂為寇謀吾發使數輩以偵之其還也僉曰爾父瀝
款於賔筵爾毋抗詞於簾下願絶姻以立效其經始啓
發出於爾心今滄海底平䇿勲之日宜貴爾三族命爾
父為侍中遷鎮于近地加爾禮部尚書析相衞澶三州
<pb:KR4c0051_WYG_003-18b>
為鎮以居之俾爾一門大榮以誇天下公拜稽首謝父
遷讓已爵禮無違者翌日詔下于明庭人咸曰史氏之
寵光古無有也牙旗碧幢方指東道侍中以帳下生變
聞泰極而否當歌而哭迎柩于路仰天長號因𦵏于洛
陽之邙山冀國夫人祔焉寢苫枕塊以所仇同天為大
酷未㡬詔舉金革之義起為右金吾將軍累表陳乞有
司以違命督之輿疾即路間嵗擢授鄜坊丹延等州節
度觀察處置等使居四年遷鎮于滑一嵗入為右領軍
<pb:KR4c0051_WYG_003-19a>
衞大將軍旋改右金吾大將軍又授鉞于邠土孟秋至
治所首冬遘疾拜章入覲不克展和鸞鞗革之儀薨于
靖恭里之私第享齡三十九當開成三年十月二十日
上聞而悼之不視朝一日贈尚書右僕射明年二月歸
𦵏于洛都夫人琅邪王氏祔焉繼室深澤縣君博陵崔
氏有一子曰煥生七年而孤僕射之喪自復魄至𦵏當
門户備祭祀建碑表皆縣君之能且命其家老具事功
來請曰&KR0276;不恤家而憂幼嗣不知其先人之官業乞詞
<pb:KR4c0051_WYG_003-19b>
以傳于後也君子以為知禮謹書之銘曰
斗極之下崆峒播氣鍾于侍中孔武且貴奉上致命宜
昌後嗣僕射承之良弓不墜耳煩鉦鼓心説文字虎穴
之中生此騏驥太和紀元滄景不䖍子弄父兵跳浪海
壖有隣隂交蝟起雞連詔下薄伐艮隅騷然時惟侍中
實統魏師蓄銳未發衆心危疑僕射為子陳謀盡詞興
言涕零有感尊慈絶姻效節精貫神祗滄波底寧王師
襃之乃遷元侯来鎮近畿乃胙元子别建旌麾一門四
<pb:KR4c0051_WYG_003-20a>
節焜燿當時倐忽變生魏郊紛披喬木雖大盲風不知
干雲之臺列缺焚之哀哀孝嗣丁此大酷迎䕶幃輤𦵏
于東洛訴天觸地血染縗服禮有金革詔書敦促不遂
枕戈驟膺推轂雕隂白馬暨于邠谷雖榮三鎮不荷百
禄綺紈之間珪組纍纍如彼晨葩日中而萎有妻名家
有子稺齒行號執禮歸窆蒿里洛水之陽循邙之趾昭
尊穆敬幽顯同理舊松新栢亦象橋梓刻石紀功垂千
萬祀
<pb:KR4c0051_WYG_003-20b>
　
　
　
　
　
　
　
　劉賔客文集巻三

<pb:KR4c0051_WYG_004-1a>
欽定四庫全書
　劉賔客文集巻四　　　　唐　劉禹錫　撰
　　碑下
